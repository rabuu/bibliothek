[1]
	[327a] Κατέβην χθὲς εἰς Πειραιᾶ μετὰ Γλαύκωνος τοῦ
Ἀρίστωνος προσευξόμενός τε τῆι θεῶι καὶ ἅμα τὴν ἑορτὴν βουλόμενος
θεάσασθαι τίνα τρόπον ποιήσουσιν ἅτε νῦν πρῶτον ἄγοντες. καλὴ μὲν οὖν
μοι καὶ ἡ τῶν ἐπιχωρίων πομπὴ ἔδοξεν εἶναι, οὐ μέντοι ἧττον ἐφαίνετο
πρέπειν ἣν οἱ Θρᾶικες ἔπεμπον. προσευξάμενοι δὲ καὶ θεωρήσαντες
[327b] ἀπῆιμεν πρὸς τὸ ἄστυ. κατιδὼν οὖν πόρρωθεν ἡμᾶς
οἴκαδε ὡρμημένους Πολέμαρχος ὁ Κεφάλου ἐκέλευσε δραμόντα τὸν παῖδα
περιμεῖναί ἑ κελεῦσαι. καί μου ὄπισθεν ὁ παῖς λαβόμενος τοῦ ἱματίου,
Κελεύει ὑμᾶς, ἔφη, Πολέμαρχος περιμεῖναι. Καὶ ἐγὼ μετεστράφην τε καὶ
ἠρόμην ὅπου αὐτὸς εἴη. Οὗτος, ἔφη, ὄπισθεν προσέρχεται· ἀλλὰ περιμένετε.
Ἀλλὰ περιμενοῦμεν, ἦ δ' ὃς ὁ Γλαύκων.
	Καὶ ὀλίγωι ὕστερον ὅ τε Πολέμαρχος [327c] ἧκε καὶ
Ἀδείμαντος ὁ τοῦ Γλαύκωνος ἀδελφὸς καὶ Νικήρατος ὁ Νικίου καὶ ἄλλοι
τινὲς ὡς ἀπὸ τῆς πομπῆς.
	Ὁ οὖν Πολέμαρχος ἔφη· Ὦ Σώκρατες, δοκεῖτέ μοι πρὸς ἄστυ ὡρμῆσθαι ὡς
ἀπιόντες.
	Οὐ γὰρ κακῶς δοξάζεις, ἦν δ' ἐγώ.
	Ὁρᾶις οὖν ἡμᾶς, ἔφη, ὅσοι ἐσμέν;
	Πῶς γὰρ οὔ;
	Ἢ τοίνυν τούτων, ἔφη, κρείττους γένεσθε ἢ μένετ' αὐτοῦ.
	Οὐκοῦν, ἦν δ' ἐγώ, ἔτι ἓν λείπεται, τὸ ἢν πείσωμεν ὑμᾶς ὡς χρὴ
ἡμᾶς ἀφεῖναι;
	Ἦ καὶ δύναισθ' ἄν, ἦ δ' ὅς, πεῖσαι μὴ ἀκούοντας;
	Οὐδαμῶς, ἔφη ὁ Γλαύκων.
	Ὡς τοίνυν μὴ ἀκουσομένων, οὕτω διανοεῖσθε.
	Καὶ ὁ Ἀδείμαντος, Ἆρά γε, [328a] ἦ δ' ὅς, οὐδ' ἴστε
ὅτι λαμπὰς ἔσται πρὸς ἑσπέραν ἀφ' ἵππων τῆι θεῶι;
	Ἀφ' ἵππων; ἦν δ' ἐγώ· καινόν γε τοῦτο. λαμπάδια ἔχοντες
διαδώσουσιν ἀλλήλοις ἁμιλλώμενοι τοῖς ἵπποις; ἢ πῶς λέγεις;
	Οὕτως, ἔφη ὁ Πολέμαρχος. καὶ πρός γε παννυχίδα ποιήσουσιν, ἣν ἄξιον
θεάσασθαι· ἐξαναστησόμεθα γὰρ μετὰ τὸ δεῖπνον καὶ τὴν παννυχίδα
θεασόμεθα. καὶ συνεσόμεθά τε πολλοῖς τῶν νέων αὐτόθι καὶ διαλεξόμεθα.
ἀλλὰ μένετε καὶ μὴ [328b] ἄλλως ποιεῖτε.
	Καὶ ὁ Γλαύκων, Ἔοικεν, ἔφη, μενετέον εἶναι.
	Ἀλλ' εἰ δοκεῖ, ἦν δ' ἐγώ, οὕτω χρὴ ποιεῖν.

[2]
	Ἦιμεν οὖν οἴκαδε εἰς τοῦ Πολεμάρχου, καὶ Λυσίαν τε αὐτόθι
κατελάβομεν καὶ Εὐθύδημον, τοὺς τοῦ Πολεμάρχου ἀδελφούς, καὶ δὴ καὶ
Θρασύμαχον τὸν Καλχηδόνιον καὶ Χαρμαντίδην τὸν Παιανιᾶ καὶ Κλειτοφῶντα
τὸν Ἀριστωνύμου· ἦν δ' ἔνδον καὶ ὁ πατὴρ ὁ τοῦ Πολεμάρχου Κέφαλος. καὶ
μάλα πρεσβύτης μοι ἔδοξεν εἶναι· διὰ χρόνου [328c] γὰρ καὶ
ἑωράκη αὐτόν. καθῆστο δὲ ἐστεφανωμένος ἐπί τινος προσκεφαλαίου τε καὶ
δίφρου· τεθυκὼς γὰρ ἐτύγχανεν ἐν τῆι αὐλῆι. ἐκαθεζόμεθα οὖν παρ' αὐτόν·
ἔκειντο γὰρ δίφροι τινὲς αὐτόθι κύκλωι.
	Εὐθὺς οὖν με ἰδὼν ὁ Κέφαλος ἠσπάζετό τε καὶ εἶπεν· Ὦ Σώκρατες, οὐ
δὲ θαμίζεις ἡμῖν καταβαίνων εἰς τὸν Πειραιᾶ. χρῆν μέντοι. εἰ μὲν γὰρ ἐγὼ
ἔτι ἐν δυνάμει ἦ τοῦ ῥαιδίως πορεύεσθαι πρὸς τὸ ἄστυ, οὐδὲν ἂν σὲ ἔδει
δεῦρο ἰέναι, [328d] ἀλλ' ἡμεῖς ἂν παρὰ σὲ ἦιμεν· νῦν δέ
σε χρὴ πυκνότερον δεῦρο ἰέναι. ὡς εὖ ἴσθι ὅτι ἔμοιγε ὅσον αἱ ἄλλαι αἱ
κατὰ τὸ σῶμα ἡδοναὶ ἀπομαραίνονται, τοσοῦτον αὔξονται αἱ περὶ τοὺς
λόγους ἐπιθυμίαι τε καὶ ἡδοναί. μὴ οὖν ἄλλως ποίει, ἀλλὰ τοῖσδέ τε τοῖς
νεανίσκοις σύνισθι καὶ δεῦρο παρ' ἡμᾶς φοίτα ὡς παρὰ φίλους τε καὶ πάνυ
οἰκείους.
	Καὶ μήν, ἦν δ' ἐγώ, ὦ Κέφαλε, χαίρω γε διαλεγόμενος τοῖς σφόδρα
πρεσβύταις· δοκεῖ γάρ [328e] μοι χρῆναι παρ' αὐτῶν
πυνθάνεσθαι, ὥσπερ τινὰ ὁδὸν προεληλυθότων ἣν καὶ ἡμᾶς ἴσως δεήσει
πορεύεσθαι, ποία τίς ἐστιν, τραχεῖα καὶ χαλεπή, ἢ ῥαιδία καὶ εὔπορος.
καὶ δὴ καὶ σοῦ ἡδέως ἂν πυθοίμην ὅτι σοι φαίνεται τοῦτο, ἐπειδὴ ἐνταῦθα
ἤδη εἶ τῆς ἡλικίας ὃ δὴ ἐπὶ γήραος οὐδῶι φασιν εἶναι οἱ ποιηταί,
πότερον χαλεπὸν τοῦ βίου, ἢ πῶς σὺ αὐτὸ ἐξαγγέλλεις.

[3]
	[329a] Ἐγώ σοι, ἔφη, νὴ τὸν Δία ἐρῶ, ὦ Σώκρατες, οἷόν
γέ μοι φαίνεται. πολλάκις γὰρ συνερχόμεθά τινες εἰς ταὐτὸν παραπλησίαν
ἡλικίαν ἔχοντες, διασώιζοντες τὴν παλαιὰν παροιμίαν· οἱ οὖν πλεῖστοι
ἡμῶν ὀλοφύρονται συνιόντες, τὰς ἐν τῆι νεότητι ἡδονὰς ποθοῦντες καὶ
ἀναμιμνηισκόμενοι περί τε τἀφροδίσια καὶ περὶ πότους τε καὶ εὐωχίας καὶ
ἄλλ' ἄττα ἃ τῶν τοιούτων ἔχεται, καὶ ἀγανακτοῦσιν ὡς μεγάλων τινῶν
ἀπεστερημένοι καὶ τότε μὲν εὖ ζῶντες, νῦν δὲ οὐδὲ ζῶντες. ἔνιοι δὲ καὶ
τὰς τῶν [329b] οἰκείων προπηλακίσεις τοῦ γήρως ὀδύρονται,
καὶ ἐπὶ τούτωι δὴ τὸ γῆρας ὑμνοῦσιν ὅσων κακῶν σφίσιν αἴτιον. ἐμοὶ δὲ
δοκοῦσιν, ὦ Σώκρατες, οὗτοι οὐ τὸ αἴτιον αἰτιᾶσθαι. εἰ γὰρ ἦν τοῦτ'
αἴτιον, κἂν ἐγὼ τὰ αὐτὰ ταῦτα ἐπεπόνθη, ἕνεκά γε γήρως, καὶ οἱ ἄλλοι
πάντες ὅσοι ἐνταῦθα ἦλθον ἡλικίας. νῦν δ' ἔγωγε ἤδη ἐντετύχηκα οὐχ
οὕτως ἔχουσιν καὶ ἄλλοις, καὶ δὴ καὶ Σοφοκλεῖ ποτε τῶι ποιητῆι
παρεγενόμην ἐρωτωμένωι ὑπό τινος· «Πῶς,» ἔφη, «ὦ [329c]
Σοφόκλεις, ἔχεις πρὸς τἀφροδίσια; ἔτι οἷός τε εἶ γυναικὶ συγγίγνεσθαι»;
καὶ ὅς, «Εὐφήμει,» ἔφη, «ὦ ἄνθρωπε· ἁσμενέστατα μέντοι αὐτὸ ἀπέφυγον,
ὥσπερ λυττῶντά τινα καὶ ἄγριον δεσπότην ἀποδράς.» εὖ οὖν μοι καὶ τότε
ἔδοξεν ἐκεῖνος εἰπεῖν, καὶ νῦν οὐχ ἧττον. παντάπασι γὰρ τῶν γε τοιούτων
ἐν τῶι γήραι πολλὴ εἰρήνη γίγνεται καὶ ἐλευθερία· ἐπειδὰν αἱ ἐπιθυμίαι
παύσωνται κατατείνουσαι καὶ χαλάσωσιν, παντάπασιν τὸ τοῦ Σοφοκλέους
γίγνεται, [329d] δεσποτῶν πάνυ πολλῶν ἐστι καὶ μαινομένων
ἀπηλλάχθαι. ἀλλὰ καὶ τούτων πέρι καὶ τῶν γε πρὸς τοὺς οἰκείους μία τις
αἰτία ἐστίν, οὐ τὸ γῆρας, ὦ Σώκρατες, ἀλλ' ὁ τρόπος τῶν ἀνθρώπων. ἂν
μὲν γὰρ κόσμιοι καὶ εὔκολοι ὦσιν, καὶ τὸ γῆρας μετρίως ἐστὶν ἐπίπονον·
εἰ δὲ μή, καὶ γῆρας, ὦ Σώκρατες, καὶ νεότης χαλεπὴ τῶι τοιούτωι
συμβαίνει.

[4]
	Καὶ ἐγὼ ἀγασθεὶς αὐτοῦ εἰπόντος ταῦτα, βουλόμενος ἔτι λέγειν αὐτὸν
ἐκίνουν καὶ εἶπον· Ὦ Κέφαλε, [329e] οἶμαί σου τοὺς
πολλούς, ὅταν ταῦτα λέγηις, οὐκ ἀποδέχεσθαι ἀλλ' ἡγεῖσθαί σε ῥαιδίως τὸ
γῆρας φέρειν οὐ διὰ τὸν τρόπον ἀλλὰ διὰ τὸ πολλὴν οὐσίαν κεκτῆσθαι· τοῖς
γὰρ πλουσίοις πολλὰ παραμύθιά φασιν εἶναι.
	Ἀληθῆ, ἔφη, λέγεις· οὐ γὰρ ἀποδέχονται. καὶ λέγουσι μέν τι, οὐ
μέντοι γε ὅσον οἴονται· ἀλλὰ τὸ τοῦ Θεμιστοκλέους εὖ ἔχει, ὃς τῶι
Σεριφίωι λοιδορουμένωι καὶ λέγοντι ὅτι οὐ δι'
αὑ-[330a]τὸν ἀλλὰ διὰ τὴν πόλιν εὐδοκιμοῖ, ἀπεκρίνατο ὅτι
οὔτ' ἂν αὐτὸς Σερίφιος ὢν ὀνομαστὸς ἐγένετο οὔτ' ἐκεῖνος Ἀθηναῖος. καὶ
τοῖς δὴ μὴ πλουσίοις, χαλεπῶς δὲ τὸ γῆρας φέρουσιν, εὖ ἔχει ὁ αὐτὸς
λόγος, ὅτι οὔτ' ἂν ὁ ἐπιεικὴς πάνυ τι ῥαιδίως γῆρας μετὰ πενίας ἐνέγκοι
οὔθ' ὁ μὴ ἐπιεικὴς πλουτήσας εὔκολός ποτ' ἂν ἑαυτῶι γένοιτο.
	Πότερον δέ, ἦν δ' ἐγώ, ὦ Κέφαλε, ὧν κέκτησαι τὰ πλείω παρέλαβες ἢ
ἐπεκτήσω;
	Ποῖ' ἐπεκτησάμην, ἔφη, [330b] ὦ Σώκρατες; μέσος τις
γέγονα χρηματιστὴς τοῦ τε πάππου καὶ τοῦ πατρός. ὁ μὲν γὰρ πάππος τε καὶ
ὁμώνυμος ἐμοὶ σχεδόν τι ὅσην ἐγὼ νῦν οὐσίαν κέκτημαι παραλαβὼν πολλάκις
τοσαύτην ἐποίησεν, Λυσανίας δὲ ὁ πατὴρ ἔτι ἐλάττω αὐτὴν ἐποίησε τῆς νῦν
οὔσης· ἐγὼ δὲ ἀγαπῶ ἐὰν μὴ ἐλάττω καταλίπω τούτοισιν, ἀλλὰ βραχεῖ γέ
τινι πλείω ἢ παρέλαβον.
	Οὗ τοι ἕνεκα ἠρόμην, ἦν δ' ἐγώ, ὅτι μοι ἔδοξας οὐ σφόδρα ἀγαπᾶν τὰ
[330c] χρήματα, τοῦτο δὲ ποιοῦσιν ὡς τὸ πολὺ οἳ ἂν μὴ
αὐτοὶ κτήσωνται· οἱ δὲ κτησάμενοι διπλῆι ἢ οἱ ἄλλοι ἀσπάζονται αὐτά.
ὥσπερ γὰρ οἱ ποιηταὶ τὰ αὑτῶν ποιήματα καὶ οἱ πατέρες τοὺς παῖδας
ἀγαπῶσιν, ταύτηι τε δὴ καὶ οἱ χρηματισάμενοι περὶ τὰ χρήματα
σπουδάζουσιν ὡς ἔργον ἑαυτῶν, καὶ κατὰ τὴν χρείαν ἧιπερ οἱ ἄλλοι.
χαλεποὶ οὖν καὶ συγγενέσθαι εἰσίν, οὐδὲν ἐθέλοντες ἐπαινεῖν ἀλλ' ἢ τὸν
πλοῦτον.
	Ἀληθῆ, ἔφη, λέγεις.

[5]
	Πάνυ μὲν οὖν, [330d] ἦν δ' ἐγώ. ἀλλά μοι ἔτι τοσόνδε
εἰπέ· τί μέγιστον οἴει ἀγαθὸν ἀπολελαυκέναι τοῦ πολλὴν οὐσίαν
κεκτῆσθαι;
	Ὅ, ἦ δ' ὅς, ἴσως οὐκ ἂν πολλοὺς πείσαιμι λέγων. εὖ γὰρ ἴσθι, ἔφη,
ὦ Σώκρατες, ὅτι, ἐπειδάν τις ἐγγὺς ἦι τοῦ οἴεσθαι τελευτήσειν,
εἰσέρχεται αὐτῶι δέος καὶ φροντὶς περὶ ὧν ἔμπροσθεν οὐκ εἰσήιει. οἵ τε
γὰρ λεγόμενοι μῦθοι περὶ τῶν ἐν Ἅιδου, ὡς τὸν ἐνθάδε ἀδικήσαντα δεῖ ἐκεῖ
διδόναι δίκην, καταγελώμενοι τέως, τότε δὴ στρέφουσιν
[330e] αὐτοῦ τὴν ψυχὴν μὴ ἀληθεῖς ὦσιν· καὶ αὐτόσ - ἤτοι
ὑπὸ τῆς τοῦ γήρως ἀσθενείας ἢ καὶ ὥσπερ ἤδη ἐγγυτέρω ὢν τῶν ἐκεῖ μᾶλλόν
τι καθορᾶι αὐτά - ὑποψίας δ' οὖν καὶ δείματος μεστὸς γίγνεται καὶ
ἀναλογίζεται ἤδη καὶ σκοπεῖ εἴ τινά τι ἠδίκησεν. ὁ μὲν οὖν εὑρίσκων
ἑαυτοῦ ἐν τῶι βίωι πολλὰ ἀδικήματα καὶ ἐκ τῶν ὕπνων, ὥσπερ οἱ παῖδες,
θαμὰ ἐγειρόμενος δειμαίνει καὶ ζῆι μετὰ κακῆς ἐλπίδος· τῶι
[331a] δὲ μηδὲν ἑαυτῶι ἄδικον συνειδότι ἡδεῖα ἐλπὶς ἀεὶ
πάρεστι καὶ ἀγαθὴ γηροτρόφος, ὡς καὶ Πίνδαρος λέγει. χαριέντως γάρ
τοι, ὦ Σώκρατες, τοῦτ' ἐκεῖνος εἶπεν, ὅτι ὃς ἂν δικαίως καὶ ὁσίως τὸν
βίον διαγάγηι,
	      γλυκεῖά οἱ καρδίαν
	      ἀτάλλοισα γηροτρόφος συναορεῖ
	      ἐλπὶς ἃ μάλιστα θνατῶν πολύστροφον
	      γνώμαν κυβερνᾶι.
	      [(Pind. fr. 214)]
	εὖ οὖν λέγει θαυμαστῶς ὡς σφόδρα. πρὸς δὴ τοῦτ' ἔγωγε τίθημι τὴν
τῶν χρημάτων κτῆσιν πλείστου ἀξίαν εἶναι, οὔ τι [331b]
παντὶ ἀνδρὶ ἀλλὰ τῶι ἐπιεικεῖ καὶ κοσμίωι. τὸ γὰρ μηδὲ ἄκοντά τινα
ἐξαπατῆσαι ἢ ψεύσασθαι, μηδ' αὖ ὀφείλοντα ἢ θεῶι θυσίας τινὰς ἢ
ἀνθρώπωι χρήματα ἔπειτα ἐκεῖσε ἀπιέναι δεδιότα, μέγα μέρος εἰς τοῦτο ἡ
τῶν χρημάτων κτῆσις συμβάλλεται. ἔχει δὲ καὶ ἄλλας χρείας πολλάς· ἀλλὰ
ἕν γε ἀνθ' ἑνὸς οὐκ ἐλάχιστον ἔγωγε θείην ἂν εἰς τοῦτο ἀνδρὶ νοῦν
ἔχοντι, ὦ Σώκρατες, πλοῦτον χρησιμώτατον εἶναι.
	Παγκάλως, ἦν δ' ἐγώ, λέγεις, ὦ Κέφαλε. [331c] τοῦτο
δ' αὐτό, τὴν δικαιοσύνην, πότερα τὴν ἀλήθειαν αὐτὸ φήσομεν εἶναι ἁπλῶς
οὕτως καὶ τὸ ἀποδιδόναι ἄν τίς τι παρά του λάβηι, ἢ καὶ αὐτὰ ταῦτα ἔστιν
ἐνίοτε μὲν δικαίως, ἐνίοτε δὲ ἀδίκως ποιεῖν; οἷον τοιόνδε λέγω· πᾶς ἄν
που εἴποι, εἴ τις λάβοι παρὰ φίλου ἀνδρὸς σωφρονοῦντος ὅπλα, εἰ μανεὶς
ἀπαιτοῖ, ὅτι οὔτε χρὴ τὰ τοιαῦτα ἀποδιδόναι, οὔτε δίκαιος ἂν εἴη ὁ
ἀποδιδούς, οὐδ' αὖ πρὸς τὸν οὕτως ἔχοντα πάντα ἐθέλων τἀληθῆ λέγειν.
	[331d] Ὀρθῶς, ἔφη, λέγεις.
	Οὐκ ἄρα οὗτος ὅρος ἐστὶν δικαιοσύνης, ἀληθῆ τε λέγειν καὶ ἃ ἂν
λάβηι τις ἀποδιδόναι.
	Πάνυ μὲν οὖν, ἔφη, ὦ Σώκρατες, ὑπολαβὼν ὁ Πολέμαρχος, εἴπερ γέ τι
χρὴ Σιμωνίδηι πείθεσθαι.
	Καὶ μέντοι, ἔφη ὁ Κέφαλος, καὶ παραδίδωμι ὑμῖν τὸν λόγον· δεῖ γάρ
με ἤδη τῶν ἱερῶν ἐπιμεληθῆναι.
	Οὐκοῦν, ἔφη, ἐγώ, ὁ Πολέμαρχος, τῶν γε σῶν κληρονόμος;
	Πάνυ γε, ἦ δ' ὃς γελάσας, καὶ ἅμα ἤιει πρὸς τὰ ἱερά.

[6]
	Λέγε δή, [330e] εἶπον ἐγώ, σὺ ὁ τοῦ λόγου κληρονόμος,
τί φὴις τὸν Σιμωνίδην λέγοντα ὀρθῶς λέγειν περὶ δικαιοσύνης;
	Ὅτι, ἦ δ' ὅς, τὸ τὰ ὀφειλόμενα ἑκάστωι ἀποδιδόναι δίκαιόν ἐστι·
τοῦτο λέγων δοκεῖ ἔμοιγε καλῶς λέγειν.
	Ἀλλὰ μέντοι, ἦν δ' ἐγώ, Σιμωνίδηι γε οὐ ῥάιδιον ἀπιστεῖν - σοφὸς
γὰρ καὶ θεῖος ἀνήρ - τοῦτο μέντοι ὅτι ποτὲ λέγει, σὺ μέν, ὦ Πολέμαρχε,
ἴσως γιγνώσκεις, ἐγὼ δὲ ἀγνοῶ· δῆλον γὰρ ὅτι οὐ τοῦτο λέγει, ὅπερ ἄρτι
ἐλέγομεν, τό τινος παρακαταθεμένου τι ὁτωιοῦν μὴ σωφρόνως ἀπαιτοῦντι
ἀποδιδόναι. καίτοι γε ὀφει-[332a]λόμενόν πού ἐστιν τοῦτο ὃ
παρακατέθετο· ἦ γάρ;
	Ναί.
	Ἀποδοτέον δέ γε οὐδ' ὁπωστιοῦν τότε ὁπότε τις μὴ σωφρόνως
ἀπαιτοῖ;
	Ἀληθῆ, ἦ δ' ὅς.
	Ἄλλο δή τι ἢ τὸ τοιοῦτον, ὡς ἔοικεν, λέγει Σιμωνίδης τὸ τὰ
ὀφειλόμενα δίκαιον εἶναι ἀποδιδόναι.
	Ἄλλο μέντοι νὴ Δί', ἔφη· τοῖς γὰρ φίλοις οἴεται ὀφείλειν τοὺς
φίλους ἀγαθὸν μέν τι δρᾶν, κακὸν δὲ μηδέν.
	Μανθάνω, ἦν δ' ἐγώ - ὅτι οὐ τὰ ὀφειλόμενα ἀποδίδωσιν ὃς ἄν τωι
χρυσίον ἀποδῶι παρακαταθεμένωι, [332b] ἐάνπερ ἡ ἀπόδοσις
καὶ ἡ λῆψις βλαβερὰ γίγνηται, φίλοι δὲ ὦσιν ὅ τε ἀπολαμβάνων καὶ ὁ
ἀποδιδούσ - οὐχ οὕτω λέγειν φὴις τὸν Σιμωνίδην;
	Πάνυ μὲν οὖν.
	Τί δέ; τοῖς ἐχθροῖς ἀποδοτέον ὅτι ἂν τύχηι ὀφειλόμενον;
	Παντάπασι μὲν οὖν, ἔφη, ὅ γε ὀφείλεται αὐτοῖς, ὀφείλεται δέ γε
οἶμαι παρά γε τοῦ ἐχθροῦ τῶι ἐχθρῶι ὅπερ καὶ προσήκει, κακόν τι.

[7]
	Ἠινίξατο ἄρα, ἦν δ' ἐγώ, ὡς ἔοικεν, ὁ Σιμωνίδης ποιητικῶς τὸ
δίκαιον ὃ εἴη. διενοεῖτο μὲν γάρ, ὡς [332c] φαίνεται, ὅτι
τοῦτ' εἴη δίκαιον, τὸ προσῆκον ἑκάστωι ἀποδιδόναι, τοῦτο δὲ ὠνόμασεν
ὀφειλόμενον.
	Ἀλλὰ τί οἴει; ἔφη.
	Ὦ πρὸς Διός, ἦν δ' ἐγώ, εἰ οὖν τις αὐτὸν ἤρετο· «Ὦ Σιμωνίδη, ἡ
τίσιν οὖν τί ἀποδιδοῦσα ὀφειλόμενον καὶ προσῆκον τέχνη ἰατρικὴ
καλεῖται;» τί ἂν οἴει ἡμῖν αὐτὸν ἀποκρίνασθαι;
	Δῆλον ὅτι, ἔφη, ἡ σώμασιν φάρμακά τε καὶ σιτία καὶ ποτά.
	Ἡ δὲ τίσιν τί ἀποδιδοῦσα ὀφειλόμενον καὶ προσῆκον τέχνη μαγειρικὴ
καλεῖται;
	Ἡ τοῖς [332d] ὄψοις τὰ ἡδύσματα.
	Εἶεν· ἡ οὖν δὴ τίσιν τί ἀποδιδοῦσα τέχνη δικαιοσύνη ἂν καλοῖτο;
	Εἰ μέν τι, ἔφη, δεῖ ἀκολουθεῖν, ὦ Σώκρατες, τοῖς ἔμπροσθεν
εἰρημένοις, ἡ τοῖς φίλοις τε καὶ ἐχθροῖς ὠφελίας τε καὶ βλάβας
ἀποδιδοῦσα.
	Τὸ τοὺς φίλους ἄρα εὖ ποιεῖν καὶ τοὺς ἐχθροὺς κακῶς δικαιοσύνην
λέγει;
	Δοκεῖ μοι.
	Τίς οὖν δυνατώτατος κάμνοντας φίλους εὖ ποιεῖν καὶ ἐχθροὺς κακῶς
πρὸς νόσον καὶ ὑγίειαν;
	Ἰατρός.
	Τίς δὲ πλέοντας [332e] πρὸς τὸν τῆς θαλάττης
κίνδυνον;
	Κυβερνήτης.
	Τί δὲ ὁ δίκαιος; ἐν τίνι πράξει καὶ πρὸς τί ἔργον δυνατώτατος
φίλους ὠφελεῖν καὶ ἐχθροὺς βλάπτειν;
	Ἐν τῶι προσπολεμεῖν καὶ ἐν τῶι συμμαχεῖν, ἔμοιγε δοκεῖ.
	Εἶεν· μὴ κάμνουσί γε μήν, ὦ φίλε Πολέμαρχε, ἰατρὸς ἄχρηστος.
	Ἀληθῆ.
	Καὶ μὴ πλέουσι δὴ κυβερνήτης.
	Ναί.
	Ἆρα καὶ τοῖς μὴ πολεμοῦσιν ὁ δίκαιος ἄχρηστος;
	Οὐ πάνυ μοι δοκεῖ τοῦτο.
	Χρήσιμον ἄρα καὶ ἐν εἰρήνηι δικαιο-[333a]σύνη;
	Χρήσιμον.
	Καὶ γὰρ γεωργία· ἢ οὔ;
	Ναί.
	Πρός γε καρποῦ κτῆσιν;
	Ναί.
	Καὶ μὴν καὶ σκυτοτομική;
	Ναί.
	Πρός γε ὑποδημάτων ἂν οἶμαι φαίης κτῆσιν;
	Πάνυ γε.
	Τί δὲ δή; τὴν δικαιοσύνην πρὸς τίνος χρείαν ἢ κτῆσιν ἐν εἰρήνηι
φαίης ἂν χρήσιμον εἶναι;
	Πρὸς τὰ συμβόλαια, ὦ Σώκρατες.
	Συμβόλαια δὲ λέγεις κοινωνήματα ἤ τι ἄλλο;
	Κοινωνήματα δῆτα.
	Ἆρ' οὖν ὁ δίκαιος [333b] ἀγαθὸς καὶ χρήσιμος
κοινωνὸς εἰς πεττῶν θέσιν, ἢ ὁ πεττευτικός;
	Ὁ πεττευτικός.
	Ἀλλ' εἰς πλίνθων καὶ λίθων θέσιν ὁ δίκαιος χρησιμώτερός τε καὶ
ἀμείνων κοινωνὸς τοῦ οἰκοδομικοῦ;
	Οὐδαμῶς.
	Ἀλλ' εἰς τίνα δὴ κοινωνίαν ὁ δίκαιος ἀμείνων κοινωνὸς τοῦ
οἰκοδομικοῦ τε καὶ κιθαριστικοῦ, ὥσπερ ὁ κιθαριστικὸς τοῦ δικαίου εἰς
κρουμάτων;
	Εἰς ἀργυρίου, ἔμοιγε δοκεῖ.
	Πλήν γ' ἴσως, ὦ Πολέμαρχε, πρὸς τὸ χρῆσθαι ἀργυρίωι, ὅταν δέηι
ἀργυρίου κοινῆι πρίασθαι ἢ ἀποδόσθαι [333c] ἵππον· τότε
δέ, ὡς ἐγὼ οἶμαι, ὁ ἱππικός. ἦ γάρ;
	Φαίνεται.
	Καὶ μὴν ὅταν γε πλοῖον, ὁ ναυπηγὸς ἢ ὁ κυβερνήτης;
	Ἔοικεν.
	Ὅταν οὖν τί δέηι ἀργυρίωι ἢ χρυσίωι κοινῆι χρῆσθαι, ὁ δίκαιος
χρησιμώτερος τῶν ἄλλων;
	Ὅταν παρακαταθέσθαι καὶ σῶν εἶναι, ὦ Σώκρατες.
	Οὐκοῦν λέγεις ὅταν μηδὲν δέηι αὐτῶι χρῆσθαι ἀλλὰ κεῖσθαι;
	Πάνυ γε.
	Ὅταν ἄρα ἄχρηστον ἦι ἀργύριον, τότε χρήσιμος ἐπ' αὐτῶι ἡ
[333d] δικαιοσύνη;
	Κινδυνεύει.
	Καὶ ὅταν δὴ δρέπανον δέηι φυλάττειν, ἡ δικαιοσύνη χρήσιμος καὶ
κοινῆι καὶ ἰδίαι· ὅταν δὲ χρῆσθαι, ἡ ἀμπελουργική;
	Φαίνεται.
	Φήσεις δὲ καὶ ἀσπίδα καὶ λύραν ὅταν δέηι φυλάττειν καὶ μηδὲν
χρῆσθαι, χρήσιμον εἶναι τὴν δικαιοσύνην, ὅταν δὲ χρῆσθαι, τὴν ὁπλιτικὴν
καὶ τὴν μουσικήν;
	Ἀνάγκη.
	Καὶ περὶ τἆλλα δὴ πάντα ἡ δικαιοσύνη ἑκάστου ἐν μὲν χρήσει
ἄχρηστος, ἐν δὲ ἀχρηστίαι χρήσιμος;
	Κινδυνεύει.

[8]
	[333e] Οὐκ ἂν οὖν, ὦ φίλε, πάνυ γέ τι σπουδαῖον εἴη ἡ
δικαιοσύνη, εἰ πρὸς τὰ ἄχρηστα χρήσιμον ὂν τυγχάνει. τόδε δὲ σκεψώμεθα.
ἆρ' οὐχ ὁ πατάξαι δεινότατος ἐν μάχηι εἴτε πυκτικῆι εἴτε τινὶ καὶ
ἄλληι, οὗτος καὶ φυλάξασθαι;
	Πάνυ γε.
	Ἆρ' οὖν καὶ νόσον ὅστις δεινὸς φυλάξασθαι, καὶ λαθεῖν οὗτος
δεινότατος ἐμποιήσας;
	Ἔμοιγε δοκεῖ.
	Ἀλλὰ μὴν στρατοπέ-[334a]δου γε ὁ αὐτὸς φύλαξ ἀγαθός,
ὅσπερ καὶ τὰ τῶν πολεμίων κλέψαι καὶ βουλεύματα καὶ τὰς ἄλλας πράξεις;
	Πάνυ γε.
	Ὅτου τις ἄρα δεινὸς φύλαξ, τούτου καὶ φὼρ δεινός.
	Ἔοικεν.
	Εἰ ἄρα ὁ δίκαιος ἀργύριον δεινὸς φυλάττειν, καὶ κλέπτειν δεινός.
	Ὡς γοῦν ὁ λόγος, ἔφη, σημαίνει.
	Κλέπτης ἄρα τις ὁ δίκαιος, ὡς ἔοικεν, ἀναπέφανται, καὶ κινδυνεύεις
παρ' Ὁμήρου μεμαθηκέναι αὐτό· καὶ γὰρ ἐκεῖνος τὸν τοῦ Ὀδυσσέως πρὸς
μητρὸς πάππον Αὐτόλυκον [334b] ἀγαπᾶι τε καί φησιν αὐτὸν
πάντας ἀνθρώπους κεκάσθαι κλεπτοσύνηι θ' ὅρκωι τε [(Hom. Od. XIX,
395/96)]. ἔοικεν οὖν ἡ δικαιοσύνη καὶ κατὰ σὲ καὶ καθ'
Ὅμηρον καὶ κατὰ Σιμωνίδην κλεπτική τις εἶναι, ἐπ' ὠφελίαι μέντοι τῶν
φίλων καὶ ἐπὶ βλάβηι τῶν ἐχθρῶν. οὐχ οὕτως ἔλεγες;
	Οὐ μὰ τὸν Δί', ἔφη, ἀλλ' οὐκέτι οἶδα ἔγωγε ὅτι ἔλεγον· τοῦτο
μέντοι ἔμοιγε δοκεῖ ἔτι, ὠφελεῖν μὲν τοὺς φίλους ἡ δικαιοσύνη, βλάπτειν
δὲ τοὺς ἐχθρούς.
	Φίλους δὲ λέγεις [334c] εἶναι πότερον τοὺς δοκοῦντας
ἑκάστωι χρηστοὺς εἶναι, ἢ τοὺς ὄντας, κἂν μὴ δοκῶσι, καὶ ἐχθροὺς
ὡσαύτως;
	Εἰκὸς μέν, ἔφη, οὓς ἄν τις ἡγῆται χρηστοὺς φιλεῖν, οὓς δ' ἂν
πονηροὺς μισεῖν.
	Ἆρ' οὖν οὐχ ἁμαρτάνουσιν οἱ ἄνθρωποι περὶ τοῦτο, ὥστε δοκεῖν
αὐτοῖς πολλοὺς μὲν χρηστοὺς εἶναι μὴ ὄντας, πολλοὺς δὲ τοὐναντίον;
	Ἁμαρτάνουσιν.
	Τούτοις ἄρα οἱ μὲν ἀγαθοὶ ἐχθροί, οἱ δὲ κακοὶ φίλοι;
	Πάνυ γε.
	Ἀλλ' ὅμως δίκαιον τότε τούτοις τοὺς μὲν πονηροὺς ὠφελεῖν,
[334d] τοὺς δὲ ἀγαθοὺς βλάπτειν;
	Φαίνεται.
	Ἀλλὰ μὴν οἵ γε ἀγαθοὶ δίκαιοί τε καὶ οἷοι μὴ ἀδικεῖν;
	Ἀληθῆ.
	Κατὰ δὴ τὸν σὸν λόγον τοὺς μηδὲν ἀδικοῦντας δίκαιον κακῶς ποιεῖν.
	Μηδαμῶς, ἔφη, ὦ Σώκρατες· πονηρὸς γὰρ ἔοικεν εἶναι ὁ λόγος.
	Τοὺς ἀδίκους ἄρα, ἦν δ' ἐγώ, δίκαιον βλάπτειν, τοὺς δὲ δικαίους
ὠφελεῖν;
	Οὗτος ἐκείνου καλλίων φαίνεται.
	Πολλοῖς ἄρα, ὦ Πολέμαρχε, συμβήσεται, ὅσοι διημαρτήκασιν τῶν
ἀνθρώπων, δίκαιον εἶναι [334e] τοὺς μὲν φίλους βλάπτειν -
πονηροὶ γὰρ αὐτοῖς εἰσιν - τοὺς δ' ἐχθροὺς ὠφελεῖν - ἀγαθοὶ γάρ· καὶ
οὕτως ἐροῦμεν αὐτὸ τοὐναντίον ἢ τὸν Σιμωνίδην ἔφαμεν λέγειν.
	Καὶ μάλα, ἔφη, οὕτω συμβαίνει. ἀλλὰ μεταθώμεθα· κινδυνεύομεν γὰρ
οὐκ ὀρθῶς τὸν φίλον καὶ ἐχθρὸν θέσθαι.
	Πῶς θέμενοι, ὦ Πολέμαρχε;
	Τὸν δοκοῦντα χρηστόν, τοῦτον φίλον εἶναι.
	Νῦν δὲ πῶς, ἦν δ' ἐγώ, μεταθώμεθα;
	Τὸν δοκοῦντά τε, ἦ δ' ὅς, καὶ τὸν ὄντα χρηστὸν φίλον· τὸν δὲ
δοκοῦντα [335a] μέν, ὄντα δὲ μή, δοκεῖν ἀλλὰ μὴ εἶναι
φίλον. καὶ περὶ τοῦ ἐχθροῦ δὲ ἡ αὐτὴ θέσις.
	Φίλος μὲν δή, ὡς ἔοικε, τούτωι τῶι λόγωι ὁ ἀγαθὸς ἔσται, ἐχθρὸς δὲ
ὁ πονηρός.
	Ναί.
	Κελεύεις δὴ ἡμᾶς προσθεῖναι τῶι δικαίωι ἢ ὡς τὸ πρῶτον ἐλέγομεν,
λέγοντες δίκαιον εἶναι τὸν μὲν φίλον εὖ ποιεῖν, τὸν δ' ἐχθρὸν κακῶς·
νῦν πρὸς τούτωι ὧδε λέγειν, ὅτι ἔστιν δίκαιον τὸν μὲν φίλον ἀγαθὸν ὄντα
εὖ ποιεῖν, τὸν δ' ἐχθρὸν κακὸν ὄντα βλάπτειν;
	Πάνυ μὲν οὖν, ἔφη, [335b] οὕτως ἄν μοι δοκεῖ καλῶς
λέγεσθαι.

[9]
	Ἔστιν ἄρα, ἦν δ' ἐγώ, δικαίου ἀνδρὸς βλάπτειν καὶ ὁντινοῦν
ἀνθρώπων;
	Καὶ πάνυ γε, ἔφη· τούς γε πονηρούς τε καὶ ἐχθροὺς δεῖ βλάπτειν.
	Βλαπτόμενοι δ' ἵπποι βελτίους ἢ χείρους γίγνονται;
	Χείρους.
	Ἆρα εἰς τὴν τῶν κυνῶν ἀρετήν, ἢ εἰς τὴν τῶν ἵππων;
	Εἰς τὴν τῶν ἵππων.
	Ἆρ' οὖν καὶ κύνες βλαπτόμενοι χείρους γίγνονται εἰς τὴν τῶν κυνῶν
ἀλλ' οὐκ εἰς τὴν τῶν ἵππων ἀρετήν;
	Ἀνάγκη.
	Ἀνθρώπους δέ, ὦ ἑταῖρε, μὴ [335c] οὕτω φῶμεν,
βλαπτομένους εἰς τὴν ἀνθρωπείαν ἀρετὴν χείρους γίγνεσθαι;
	Πάνυ μὲν οὖν.
	Ἀλλ' ἡ δικαιοσύνη οὐκ ἀνθρωπεία ἀρετή;
	Καὶ τοῦτ' ἀνάγκη.
	Καὶ τοὺς βλαπτομένους ἄρα, ὦ φίλε, τῶν ἀνθρώπων ἀνάγκη ἀδικωτέρους
γίγνεσθαι.
	Ἔοικεν.
	Ἆρ' οὖν τῆι μουσικῆι οἱ μουσικοὶ ἀμούσους δύνανται ποιεῖν;
	Ἀδύνατον.
	Ἀλλὰ τῆι ἱππικῆι οἱ ἱππικοὶ ἀφίππους;
	Οὐκ ἔστιν.
	Ἀλλὰ τῆι δικαιοσύνηι δὴ οἱ δίκαιοι ἀδίκους; ἢ καὶ συλλήβδην
[335d] ἀρετῆι οἱ ἀγαθοὶ κακούς;
	Ἀλλὰ ἀδύνατον.
	Οὐ γὰρ θερμότητος οἶμαι ἔργον ψύχειν ἀλλὰ τοῦ ἐναντίου.
	Ναί.
	Οὐδὲ ξηρότητος ὑγραίνειν ἀλλὰ τοῦ ἐναντίου.
	Πάνυ γε.
	Οὐδὲ δὴ τοῦ ἀγαθοῦ βλάπτειν ἀλλὰ τοῦ ἐναντίου.
	Φαίνεται.
	Ὁ δέ γε δίκαιος ἀγαθός;
	Πάνυ γε.
	Οὐκ ἄρα τοῦ δικαίου βλάπτειν ἔργον, ὦ Πολέμαρχε, οὔτε φίλον οὔτ'
ἄλλον οὐδένα, ἀλλὰ τοῦ ἐναντίου, τοῦ ἀδίκου.
	Παντάπασί μοι δοκεῖς ἀληθῆ λέγειν, ἔφη, ὦ [335e]
Σώκρατες.
	Εἰ ἄρα τὰ ὀφειλόμενα ἑκάστωι ἀποδιδόναι φησίν τις δίκαιον εἶναι,
τοῦτο δὲ δὴ νοεῖ αὐτῶι τοῖς μὲν ἐχθροῖς βλάβην ὀφείλεσθαι παρὰ τοῦ
δικαίου ἀνδρός, τοῖς δὲ φίλοις ὠφελίαν, οὐκ ἦν σοφὸς ὁ ταῦτα εἰπών. οὐ
γὰρ ἀληθῆ ἔλεγεν· οὐδαμοῦ γὰρ δίκαιον οὐδένα ἡμῖν ἐφάνη ὂν βλάπτειν.
	Συγχωρῶ, ἦ δ' ὅς.
	Μαχούμεθα ἄρα, ἦν δ' ἐγώ, κοινῆι ἐγώ τε καὶ σύ, ἐάν τις αὐτὸ φῆι ἢ
Σιμωνίδην ἢ Βίαντα ἢ Πιττακὸν εἰρηκέναι ἤ τιν' ἄλλον τῶν σοφῶν τε καὶ
μακαρίων ἀνδρῶν.
	Ἐγὼ γοῦν, ἔφη, ἕτοιμός εἰμι κοινωνεῖν τῆς μάχης.
	Ἀλλ' οἶσθα, ἦν δ' ἐγώ, [336a] οὗ μοι δοκεῖ εἶναι τὸ
ῥῆμα, τὸ φάναι δίκαιον εἶναι τοὺς μὲν φίλους ὠφελεῖν, τοὺς δ' ἐχθροὺς
βλάπτειν;
	Τίνος; ἔφη.
	Οἶμαι αὐτὸ Περιάνδρου εἶναι ἢ Περδίκκου ἢ Ξέρξου ἢ Ἰσμηνίου τοῦ
Θηβαίου ἤ τινος ἄλλου μέγα οἰομένου δύνασθαι πλουσίου ἀνδρός.
	Ἀληθέστατα, ἔφη, λέγεις.
	Εἶεν, ἦν δ' ἐγώ· ἐπειδὴ δὲ οὐδὲ τοῦτο ἐφάνη ἡ δικαιοσύνη ὂν οὐδὲ
τὸ δίκαιον, τί ἂν ἄλλο τις αὐτὸ φαίη εἶναι;

[10]
	[336b] Καὶ ὁ Θρασύμαχος πολλάκις μὲν καὶ διαλεγομένων
ἡμῶν μεταξὺ ὥρμα ἀντιλαμβάνεσθαι τοῦ λόγου, ἔπειτα ὑπὸ τῶν παρακαθημένων
διεκωλύετο βουλομένων διακοῦσαι τὸν λόγον· ὡς δὲ διεπαυσάμεθα καὶ ἐγὼ
ταῦτ' εἶπον, οὐκέτι ἡσυχίαν ἦγεν, ἀλλὰ συστρέψας ἑαυτὸν ὥσπερ θηρίον
ἧκεν ἐφ' ἡμᾶς ὡς διαρπασόμενος.
	Καὶ ἐγώ τε καὶ ὁ Πολέμαρχος δείσαντες διεπτοήθημεν· ὁ δ' εἰς τὸ
μέσον φθεγξάμενος, Τίς, ἔφη, ὑμᾶς πάλαι [336c] φλυαρία
ἔχει, ὦ Σώκρατες; καὶ τί εὐηθίζεσθε πρὸς ἀλλήλους ὑποκατακλινόμενοι ὑμῖν
αὐτοῖς; ἀλλ' εἴπερ ὡς ἀληθῶς βούλει εἰδέναι τὸ δίκαιον ὅτι ἔστι, μὴ
μόνον ἐρώτα μηδὲ φιλοτιμοῦ ἐλέγχων ἐπειδάν τίς τι ἀποκρίνηται, ἐγνωκὼς
τοῦτο, ὅτι ῥᾶιον ἐρωτᾶν ἢ ἀποκρίνεσθαι, ἀλλὰ καὶ αὐτὸς ἀπόκριναι καὶ
εἰπὲ τί φὴις εἶναι τὸ δίκαιον. καὶ ὅπως μοι [336d] μὴ
ἐρεῖς ὅτι τὸ δέον ἐστὶν μηδ' ὅτι τὸ ὠφέλιμον μηδ' ὅτι τὸ λυσιτελοῦν
μηδ' ὅτι τὸ κερδαλέον μηδ' ὅτι τὸ συμφέρον, ἀλλὰ σαφῶς μοι καὶ ἀκριβῶς
λέγε ὅτι ἂν λέγηις· ὡς ἐγὼ οὐκ ἀποδέξομαι ἐὰν ὕθλους τοιούτους λέγηις.
	Καὶ ἐγὼ ἀκούσας ἐξεπλάγην καὶ προσβλέπων αὐτὸν ἐφοβούμην, καί μοι
δοκῶ, εἰ μὴ πρότερος ἑωράκη αὐτὸν ἢ ἐκεῖνος ἐμέ, ἄφωνος ἂν γενέσθαι. νῦν
δὲ ἡνίκα ὑπὸ τοῦ λόγου ἤρχετο ἐξαγριαίνεσθαι, προσέβλεψα
[336e] αὐτὸν πρότερος, ὥστε αὐτῶι οἷός τ' ἐγενόμην
ἀποκρίνασθαι, καὶ εἶπον ὑποτρέμων· Ὦ Θρασύμαχε, μὴ χαλεπὸς ἡμῖν ἴσθι· εἰ
γάρ τι ἐξαμαρτάνομεν ἐν τῆι τῶν λόγων σκέψει ἐγώ τε καὶ ὅδε, εὖ ἴσθι ὅτι
ἄκοντες ἁμαρτάνομεν. μὴ γὰρ δὴ οἴου, εἰ μὲν χρυσίον ἐζητοῦμεν, οὐκ ἄν
ποτε ἡμᾶς ἑκόντας εἶναι ὑποκατακλίνεσθαι ἀλλήλοις ἐν τῆι ζητήσει καὶ
διαφθείρειν τὴν εὕρεσιν αὐτοῦ, δικαιοσύνην δὲ ζητοῦντας, πρᾶγμα πολλῶν
χρυσίων τιμιώτερον, ἔπειθ' οὕτως ἀνοήτως ὑπείκειν ἀλλήλοις καὶ οὐ
σπουδάζειν ὅτι μάλιστα φανῆναι αὐτό. οἴου γε σύ, ὦ φίλε. ἀλλ' οἶμαι οὐ
δυνάμεθα· ἐλεεῖσθαι οὖν ἡμᾶς πολὺ μᾶλλον εἰκός ἐστίν
[337a] που ὑπὸ ὑμῶν τῶν δεινῶν ἢ χαλεπαίνεσθαι.

[11]
	Καὶ ὃς ἀκούσας ἀνεκάγχασέ τε μάλα σαρδάνιον καὶ εἶπεν· Ὦ Ἡράκλεις,
ἔφη, αὕτη 'κείνη ἡ εἰωθυῖα εἰρωνεία Σωκράτους, καὶ ταῦτ' ἐγὼ ἤιδη τε
καὶ τούτοις προύλεγον, ὅτι σὺ ἀποκρίνασθαι μὲν οὐκ ἐθελήσοις,
εἰρωνεύσοιο δὲ καὶ πάντα μᾶλλον ποιήσοις ἢ ἀποκρινοῖο, εἴ τίς τί σε
ἐρωτᾶι.
	Σοφὸς γὰρ εἶ, ἦν δ' ἐγώ, ὦ Θρασύμαχε· εὖ οὖν ἤιδησθα ὅτι εἴ τινα
ἔροιο ὁπόσα ἐστὶν τὰ δώδεκα, καὶ ἐρόμενος [337b] προείποις
αὐτῶι - «Ὅπως μοι, ὦ ἄνθρωπε, μὴ ἐρεῖς ὅτι ἔστιν τὰ δώδεκα δὶς ἓξ μηδ'
ὅτι τρὶς τέτταρα μηδ' ὅτι ἑξάκις δύο μηδ' ὅτι τετράκις τρία· ὡς οὐκ
ἀποδέξομαί σου ἐὰν τοιαῦτα φλυαρῆις» - δῆλον οἶμαί σοι ἦν ὅτι οὐδεὶς
ἀποκρινοῖτο τῶι οὕτως πυνθανομένωι. ἀλλ' εἴ σοι εἶπεν· «Ὦ Θρασύμαχε,
πῶς λέγεις; μὴ ἀποκρίνωμαι ὧν προεῖπες μηδέν; πότερον, ὦ θαυμάσιε, μηδ'
εἰ τούτων τι τυγχάνει ὄν, ἀλλ' ἕτερον εἴπω τι τοῦ ἀληθοῦς; ἢ πῶς
λέγεις;» [337c] τί ἂν αὐτῶι εἶπες πρὸς ταῦτα;
	Εἶεν, ἔφη· ὡς δὴ ὅμοιον τοῦτο ἐκείνωι.
	Οὐδέν γε κωλύει, ἦν δ' ἐγώ· εἰ δ' οὖν καὶ μὴ ἔστιν ὅμοιον,
φαίνεται δὲ τῶι ἐρωτηθέντι τοιοῦτον, ἧττόν τι αὐτὸν οἴει ἀποκρινεῖσθαι
τὸ φαινόμενον ἑαυτῶι, ἐάντε ἡμεῖς ἀπαγορεύωμεν ἐάντε μή;
	Ἄλλο τι οὖν, ἔφη, καὶ σὺ οὕτω ποιήσεις· ὧν ἐγὼ ἀπεῖπον, τούτων τι
ἀποκρινῆι;
	Οὐκ ἂν θαυμάσαιμι, ἦν δ' ἐγώ· εἴ μοι σκεψαμένωι οὕτω δόξειεν.
	Τί οὖν, ἔφη, ἂν ἐγὼ δείξω ἑτέραν [337d] ἀπόκρισιν
παρὰ πάσας ταύτας περὶ δικαιοσύνης, βελτίω τούτων; τί ἀξιοῖς παθεῖν;
	Τί ἄλλο, ἦν δ' ἐγώ, ἢ ὅπερ προσήκει πάσχειν τῶι μὴ εἰδότι;
προσήκει δέ που μαθεῖν παρὰ τοῦ εἰδότος· καὶ ἐγὼ οὖν τοῦτο ἀξιῶ
παθεῖν.
	Ἡδὺς γὰρ εἶ, ἔφη· ἀλλὰ πρὸς τῶι μαθεῖν καὶ ἀπότεισον ἀργύριον.
	Οὐκοῦν ἐπειδάν μοι γένηται, εἶπον.
	Ἀλλ' ἔστιν, ἔφη ὁ Γλαύκων. ἀλλ' ἕνεκα ἀργυρίου, ὦ Θρασύμαχε,
λέγε· πάντες γὰρ ἡμεῖς Σωκράτει εἰσοίσομεν.
	Πάνυ γε οἶμαι, [337e] ἦ δ' ὅς· ἵνα Σωκράτης τὸ
εἰωθὸς διαπράξηται· αὐτὸς μὲν μὴ ἀποκρίνηται, ἄλλου δ' ἀποκρινομένου
λαμβάνηι λόγον καὶ ἐλέγχηι.
	Πῶς γὰρ ἄν, ἔφην ἐγώ, ὦ βέλτιστε, τὶς ἀποκρίναιτο πρῶτον μὲν μὴ
εἰδὼς μηδὲ φάσκων εἰδέναι, ἔπειτα, εἴ τι καὶ οἴεται, περὶ τούτων
ἀπειρημένον αὐτῶι [εἴη] ὅπως μηδὲν ἐρεῖ ὧν ἡγεῖται ὑπ' ἀνδρὸς οὐ
φαύλου; ἀλλὰ σὲ δὴ μᾶλλον εἰκὸς λέγειν· σὺ γὰρ δὴ [338a]
φὴις εἰδέναι καὶ ἔχειν εἰπεῖν. μὴ οὖν ἄλλως ποίει, ἀλλὰ ἐμοί τε χαρίζου
ἀποκρινόμενος καὶ μὴ φθονήσηις καὶ Γλαύκωνα τόνδε διδάξαι καὶ τοὺς
ἄλλους.

[12]
	Εἰπόντος δέ μου ταῦτα, ὅ τε Γλαύκων καὶ οἱ ἄλλοι ἐδέοντο αὐτοῦ μὴ
ἄλλως ποιεῖν. καὶ ὁ Θρασύμαχος φανερὸς μὲν ἦν ἐπιθυμῶν εἰπεῖν ἵν'
εὐδοκιμήσειεν, ἡγούμενος ἔχειν ἀπόκρισιν παγκάλην· προσεποιεῖτο δὲ
φιλονικεῖν πρὸς τὸ ἐμὲ εἶναι τὸν ἀποκρινόμενον. τελευτῶν δὲ συνεχώρησεν,
κἄπειτα· [338b] Αὕτη δή, ἔφη, ἡ Σωκράτους σοφία· αὐτὸν μὲν
μὴ ἐθέλειν διδάσκειν, παρὰ δὲ τῶν ἄλλων περιιόντα μανθάνειν καὶ τούτων
μηδὲ χάριν ἀποδιδόναι.
	Ὅτι μέν, ἦν δ' ἐγώ, μανθάνω παρὰ τῶν ἄλλων, ἀληθῆ εἶπες, ὦ
Θρασύμαχε, ὅτι δὲ οὔ με φὴις χάριν ἐκτίνειν, ψεύδηι· ἐκτίνω γὰρ ὅσην
δύναμαι. δύναμαι δὲ ἐπαινεῖν μόνον· χρήματα γὰρ οὐκ ἔχω. ὡς δὲ προθύμως
τοῦτο δρῶ, ἐάν τίς μοι δοκῆι εὖ λέγειν, εὖ εἴσηι αὐτίκα δὴ μάλα, ἐπειδὰν
ἀποκρίνηι· οἶμαι γάρ [338c] σε εὖ ἐρεῖν.
	Ἄκουε δή, ἦ δ' ὅς. φημὶ γὰρ ἐγὼ εἶναι τὸ δίκαιον οὐκ ἄλλο τι ἢ τὸ
τοῦ κρείττονος συμφέρον. ἀλλὰ τί οὐκ ἐπαινεῖς; ἀλλ' οὐκ ἐθελήσεις.
	Ἐὰν μάθω γε πρῶτον, ἔφην, τί λέγεις· νῦν γὰρ οὔπω οἶδα. τὸ τοῦ
κρείττονος φὴις συμφέρον δίκαιον εἶναι. καὶ τοῦτο, ὦ Θρασύμαχε, τί ποτε
λέγεις; οὐ γάρ που τό γε τοιόνδε φήις· εἰ Πουλυδάμας ἡμῶν κρείττων ὁ
παγκρατιαστὴς καὶ αὐτῶι συμφέρει τὰ βόεια κρέα πρὸς τὸ σῶμα, τοῦτο τὸ
σιτίον εἶναι [338d] καὶ ἡμῖν τοῖς ἥττοσιν ἐκείνου συμφέρον
ἅμα καὶ δίκαιον.
	Βδελυρὸς γὰρ εἶ, ἔφη, ὦ Σώκρατες, καὶ ταύτηι ὑπολαμβάνεις ἧι ἂν
κακουργήσαις μάλιστα τὸν λόγον.
	Οὐδαμῶς, ὦ ἄριστε, ἦν δ' ἐγώ· ἀλλὰ σαφέστερον εἰπὲ τί λέγεις.
	Εἶτ' οὐκ οἶσθ', ἔφη, ὅτι τῶν πόλεων αἱ μὲν τυραννοῦνται, αἱ δὲ
δημοκρατοῦνται, αἱ δὲ ἀριστοκρατοῦνται;
	Πῶς γὰρ οὔ;
	Οὐκοῦν τοῦτο κρατεῖ ἐν ἑκάστηι πόλει, τὸ ἄρχον;
	Πάνυ γε.
	Τίθεται δέ γε τοὺς [338e] νόμους ἑκάστη ἡ ἀρχὴ πρὸς
τὸ αὑτῆι συμφέρον, δημοκρατία μὲν δημοκρατικούς, τυραννὶς δὲ
τυραννικούς, καὶ αἱ ἄλλαι οὕτως· θέμεναι δὲ ἀπέφηναν τοῦτο δίκαιον τοῖς
ἀρχομένοις εἶναι, τὸ σφίσι συμφέρον, καὶ τὸν τούτου ἐκβαίνοντα
κολάζουσιν ὡς παρανομοῦντά τε καὶ ἀδικοῦντα. τοῦτ' οὖν ἐστιν, ὦ
βέλτιστε, ὃ λέγω ἐν ἁπάσαις ταῖς πόλεσιν [339a] ταὐτὸν
εἶναι δίκαιον, τὸ τῆς καθεστηκυίας ἀρχῆς συμφέρον· αὕτη δέ που κρατεῖ,
ὥστε συμβαίνει τῶι ὀρθῶς λογιζομένωι πανταχοῦ εἶναι τὸ αὐτὸ δίκαιον, τὸ
τοῦ κρείττονος συμφέρον.
	Νῦν, ἦν δ' ἐγώ, ἔμαθον ὃ λέγεις· εἰ δὲ ἀληθὲς ἢ μή, πειράσομαι
μαθεῖν. τὸ συμφέρον μὲν οὖν, ὦ Θρασύμαχε, καὶ σὺ ἀπεκρίνω δίκαιον εἶναι
- καίτοι ἔμοιγε ἀπηγόρευες ὅπως μὴ τοῦτο ἀποκρινοίμην - πρόσεστιν δὲ δὴ
αὐτόθι [339b] τὸ «τοῦ κρείττονος.» Σμικρά γε ἴσως, ἔφη,
προσθήκη.
	Οὔπω δῆλον οὐδ' εἰ μεγάλη· ἀλλ' ὅτι μὲν τοῦτο σκεπτέον εἰ ἀληθῆ
λέγεις, δῆλον. ἐπειδὴ γὰρ συμφέρον γέ τι εἶναι καὶ ἐγὼ ὁμολογῶ τὸ
δίκαιον, σὺ δὲ προστιθεῖς καὶ αὐτὸ φὴις εἶναι τὸ τοῦ κρείττονος, ἐγὼ δὲ
ἀγνοῶ, σκεπτέον δή.
	Σκόπει, ἔφη.

[13]
	Ταῦτ' ἔσται, ἦν δ' ἐγώ. καί μοι εἰπέ· οὐ καὶ πείθεσθαι μέντοι
τοῖς ἄρχουσιν δίκαιον φὴις εἶναι;
	Ἔγωγε.
	Πότερον δὲ ἀναμάρτητοί [339c] εἰσιν οἱ ἄρχοντες ἐν
ταῖς πόλεσιν ἑκάσταις ἢ οἷοί τι καὶ ἁμαρτεῖν;
	Πάντως που, ἔφη, οἷοί τι καὶ ἁμαρτεῖν.
	Οὐκοῦν ἐπιχειροῦντες νόμους τιθέναι τοὺς μὲν ὀρθῶς τιθέασιν, τοὺς
δέ τινας οὐκ ὀρθῶς;
	Οἶμαι ἔγωγε.
	Τὸ δὲ ὀρθῶς ἆρα τὸ τὰ συμφέροντά ἐστι τίθεσθαι ἑαυτοῖς, τὸ δὲ μὴ
ὀρθῶς ἀσύμφορα; ἢ πῶς λέγεις;
	Οὕτως.
	Ἃ δ' ἂν θῶνται ποιητέον τοῖς ἀρχομένοις, καὶ τοῦτό ἐστι τὸ
δίκαιον;
	Πῶς γὰρ οὔ;
	Οὐ μόνον ἄρα δίκαιόν ἐστιν [339d] κατὰ τὸν σὸν λόγον
τὸ τοῦ κρείττονος συμφέρον ποιεῖν ἀλλὰ καὶ τοὐναντίον, τὸ μὴ συμφέρον.
	Τί λέγεις σύ; ἔφη.
	Ἃ σὺ λέγεις, ἔμοιγε δοκῶ· σκοπῶμεν δὲ βέλτιον. οὐχ ὡμολόγηται τοὺς
ἄρχοντας τοῖς ἀρχομένοις προστάττοντας ποιεῖν ἄττα ἐνίοτε διαμαρτάνειν
τοῦ ἑαυτοῖς βελτίστου, ἃ δ' ἂν προστάττωσιν οἱ ἄρχοντες δίκαιον εἶναι
τοῖς ἀρχομένοις ποιεῖν; ταῦτ' οὐχ ὡμολόγηται;
	Οἶμαι ἔγωγε, ἔφη.
	Οἴου τοίνυν, [339e] ἦν δ' ἐγώ, καὶ τὸ ἀσύμφορα
ποιεῖν τοῖς ἄρχουσί τε καὶ κρείττοσι δίκαιον εἶναι ὡμολογῆσθαί σοι, ὅταν
οἱ μὲν ἄρχοντες ἄκοντες κακὰ αὑτοῖς προστάττωσιν, τοῖς δὲ δίκαιον εἶναι
φῆις ταῦτα ποιεῖν ἃ ἐκεῖνοι προσέταξαν - ἆρα τότε, ὦ σοφώτατε Θρασύμαχε,
οὐκ ἀναγκαῖον συμβαίνειν αὐτὸ οὑτωσί, δίκαιον εἶναι ποιεῖν τοὐναντίον ἢ
ὃ σὺ λέγεις; τὸ γὰρ τοῦ κρείττονος ἀσύμφορον δήπου προστάττεται τοῖς
ἥττοσιν ποιεῖν.
	Ναὶ [340a] μὰ Δί', ἔφη, ὦ Σώκρατες, ὁ Πολέμαρχος,
σαφέστατά γε.
	Ἐὰν σύ γ', ἔφη, αὐτῶι μαρτυρήσηις, ὁ Κλειτοφῶν ὑπολαβών.
	Καὶ τί, ἔφη, δεῖται μάρτυρος; αὐτὸς γὰρ Θρασύμαχος ὁμολογεῖ τοὺς
μὲν ἄρχοντας ἐνίοτε ἑαυτοῖς κακὰ προστάττειν, τοῖς δὲ δίκαιον εἶναι
ταῦτα ποιεῖν.
	Τὸ γὰρ τὰ κελευόμενα ποιεῖν, ὦ Πολέμαρχε, ὑπὸ τῶν ἀρχόντων δίκαιον
εἶναι ἔθετο Θρασύμαχος.
	Καὶ γὰρ τὸ τοῦ κρείττονος, ὦ Κλειτοφῶν, συμφέρον δίκαιον εἶναι
ἔθετο. [340b] ταῦτα δὲ ἀμφότερα θέμενος ὡμολόγησεν αὖ
ἐνίοτε τοὺς κρείττους τὰ αὑτοῖς ἀσύμφορα κελεύειν τοὺς ἥττους τε καὶ
ἀρχομένους ποιεῖν. ἐκ δὲ τούτων τῶν ὁμολογιῶν οὐδὲν μᾶλλον τὸ τοῦ
κρείττονος συμφέρον δίκαιον ἂν εἴη ἢ τὸ μὴ συμφέρον.
	Ἀλλ', ἔφη ὁ Κλειτοφῶν, τὸ τοῦ κρείττονος συμφέρον ἔλεγεν ὃ ἡγοῖτο
ὁ κρείττων αὑτῶι συμφέρειν· τοῦτο ποιητέον εἶναι τῶι ἥττονι, καὶ τὸ
δίκαιον τοῦτο ἐτίθετο.
	Ἀλλ' οὐχ οὕτως, ἦ δ' ὃς ὁ Πολέμαρχος, ἐλέγετο.
	Οὐδέν, ἦν [340c] δ' ἐγώ, ὦ Πολέμαρχε, διαφέρει,
ἀλλ' εἰ νῦν οὕτω λέγει Θρασύμαχος, οὕτως αὐτοῦ ἀποδεχώμεθα.

[14]
	Καί μοι εἰπέ, ὦ Θρασύμαχε· τοῦτο ἦν ὃ ἐβούλου λέγειν τὸ δίκαιον, τὸ
τοῦ κρείττονος συμφέρον δοκοῦν εἶναι τῶι κρείττονι, ἐάντε συμφέρηι ἐάντε
μή; οὕτω σε φῶμεν λέγειν;
	Ἥκιστά γε, ἔφη· ἀλλὰ κρείττω με οἴει καλεῖν τὸν ἐξαμαρτάνοντα ὅταν
ἐξαμαρτάνηι;
	Ἔγωγε, εἶπον, ὤιμην σε τοῦτο λέγειν ὅτε τοὺς ἄρχοντας ὡμολόγεις οὐκ
ἀναμαρτήτους [340d] εἶναι ἀλλά τι καὶ ἐξαμαρτάνειν.
	Συκοφάντης γὰρ εἶ, ἔφη, ὦ Σώκρατες, ἐν τοῖς λόγοις· ἐπεὶ αὐτίκα
ἰατρὸν καλεῖς σὺ τὸν ἐξαμαρτάνοντα περὶ τοὺς κάμνοντας κατ' αὐτὸ τοῦτο
ὃ ἐξαμαρτάνει; ἢ λογιστικόν, ὃς ἂν ἐν λογισμῶι ἁμαρτάνηι, τότε ὅταν
ἁμαρτάνηι, κατὰ ταύτην τὴν ἁμαρτίαν; ἀλλ' οἶμαι λέγομεν τῶι ῥήματι
οὕτως, ὅτι ὁ ἰατρὸς ἐξήμαρτεν καὶ ὁ λογιστὴς ἐξήμαρτεν καὶ ὁ
γραμματιστής· τὸ δ' οἶμαι ἕκαστος τούτων, καθ' ὅσον τοῦτ' ἔστιν ὃ
προσαγορεύομεν [340e] αὐτόν, οὐδέποτε ἁμαρτάνει· ὥστε κατὰ
τὸν ἀκριβῆ λόγον, ἐπειδὴ καὶ σὺ ἀκριβολογῆι, οὐδεὶς τῶν δημιουργῶν
ἁμαρτάνει. ἐπιλειπούσης γὰρ ἐπιστήμης ὁ ἁμαρτάνων ἁμαρτάνει, ἐν ὧι οὐκ
ἔστι δημιουργός· ὥστε δημιουργὸς ἢ σοφὸς ἢ ἄρχων οὐδεὶς ἁμαρτάνει τότε
ὅταν ἄρχων ἦι, ἀλλὰ πᾶς γ' ἂν εἴποι ὅτι ὁ ἰατρὸς ἥμαρτεν καὶ ὁ ἄρχων
ἥμαρτεν. τοιοῦτον οὖν δή σοι καὶ ἐμὲ ὑπόλαβε νυνδὴ ἀποκρίνεσθαι· τὸ δὲ
ἀκριβέστατον ἐκεῖνο τυγχάνει ὄν, τὸν ἄρχοντα, καθ' ὅσον
[341a] ἄρχων ἐστίν, μὴ ἁμαρτάνειν, μὴ ἁμαρτάνοντα δὲ τὸ
αὑτῶι βέλτιστον τίθεσθαι, τοῦτο δὲ τῶι ἀρχομένωι ποιητέον. ὥστε ὅπερ ἐξ
ἀρχῆς ἔλεγον δίκαιον λέγω, τὸ τοῦ κρείττονος ποιεῖν συμφέρον.

[15]
	Εἶεν, ἦν δ' ἐγώ, ὦ Θρασύμαχε· δοκῶ σοι συκοφαντεῖν;
	Πάνυ μὲν οὖν, ἔφη.
	Οἴει γάρ με ἐξ ἐπιβουλῆς ἐν τοῖς λόγοις κακουργοῦντά σε ἐρέσθαι ὡς
ἠρόμην;
	Εὖ μὲν οὖν οἶδα, ἔφη. καὶ οὐδέν γέ σοι πλέον ἔσται· οὔτε γὰρ ἄν με
λάθοις κακουργῶν, οὔτε [341b] μὴ λαθὼν βιάσασθαι τῶι λόγωι
δύναιο.
	Οὐδέ γ' ἂν ἐπιχειρήσαιμι, ἦν δ' ἐγώ, ὦ μακάριε. ἀλλ' ἵνα μὴ
αὖθις ἡμῖν τοιοῦτον ἐγγένηται, διόρισαι ποτέρως λέγεις τὸν ἄρχοντά τε
καὶ τὸν κρείττονα, τὸν ὡς ἔπος εἰπεῖν ἢ τὸν ἀκριβεῖ λόγωι, ὃ νυνδὴ
ἔλεγες, οὗ τὸ συμφέρον κρείττονος ὄντος δίκαιον ἔσται τῶι ἥττονι
ποιεῖν.
	Τὸν τῶι ἀκριβεστάτωι, ἔφη, λόγωι ἄρχοντα ὄντα. πρὸς ταῦτα κακούργει
καὶ συκοφάντει, εἴ τι δύνασαι - οὐδέν σου παρίεμαι - ἀλλ' οὐ μὴ
[341c] οἷός τ' ἦις.
	Οἴει γὰρ ἄν με, εἶπον, οὕτω μανῆναι ὥστε ξυρεῖν ἐπιχειρεῖν λέοντα
καὶ συκοφαντεῖν Θρασύμαχον;
	Νῦν γοῦν, ἔφη, ἐπεχείρησας, οὐδὲν ὢν καὶ ταῦτα.
	Ἅδην, ἦν δ' ἐγώ, τῶν τοιούτων. ἀλλ' εἰπέ μοι· ὁ τῶι ἀκριβεῖ λόγωι
ἰατρός, ὃν ἄρτι ἔλεγες, πότερον χρηματιστής ἐστιν ἢ τῶν καμνόντων
θεραπευτής; καὶ λέγε τὸν τῶι ὄντι ἰατρὸν ὄντα.
	Τῶν καμνόντων, ἔφη, θεραπευτής.
	Τί δὲ κυβερνήτης; ὁ ὀρθῶς κυβερνήτης ναυτῶν ἄρχων ἐστὶν ἢ ναύτης;
	Ναυτῶν [341d] ἄρχων.
	Οὐδὲν οἶμαι τοῦτο ὑπολογιστέον, ὅτι πλεῖ ἐν τῆι νηί, οὐδ' ἐστὶν
κλητέος ναύτης· οὐ γὰρ κατὰ τὸ πλεῖν κυβερνήτης καλεῖται, ἀλλὰ κατὰ τὴν
τέχνην καὶ τὴν τῶν ναυτῶν ἀρχήν.
	Ἀληθῆ, ἔφη.
	Οὐκοῦν ἑκάστωι τούτων ἔστιν τι συμφέρον;
	Πάνυ γε.
	Οὐ καὶ ἡ τέχνη, ἦν δ' ἐγώ, ἐπὶ τούτωι πέφυκεν, ἐπὶ τῶι τὸ συμφέρον
ἑκάστωι ζητεῖν τε καὶ ἐκπορίζειν;
	Ἐπὶ τούτωι, ἔφη.
	Ἆρ' οὖν καὶ ἑκάστηι τῶν τεχνῶν ἔστιν τι συμφέρον ἄλλο ἢ ὅτι
μάλιστα τελέαν εἶναι;
	[341e] Πῶς τοῦτο ἐρωτᾶις;
	Ὥσπερ, ἔφην ἐγώ, εἴ με ἔροιο εἰ ἐξαρκεῖ σώματι εἶναι σώματι ἢ
προσδεῖταί τινος, εἴποιμ' ἂν ὅτι «Παντάπασι μὲν οὖν προσδεῖται. διὰ
ταῦτα καὶ ἡ τέχνη ἐστὶν ἡ ἰατρικὴ νῦν ηὑρημένη, ὅτι σῶμά ἐστιν πονηρὸν
καὶ οὐκ ἐξαρκεῖ αὐτῶι τοιούτωι εἶναι. τούτωι οὖν ὅπως ἐκπορίζηι τὰ
συμφέροντα, ἐπὶ τούτωι παρεσκευάσθη ἡ τέχνη.» ἦ ὀρθῶς σοι δοκῶ, ἔφην, ἂν
εἰπεῖν οὕτω λέγων, ἢ οὔ;
	Ὀρθῶς, [342a] ἔφη.
	Τί δὲ δή; αὐτὴ ἡ ἰατρική ἐστιν πονηρά, ἢ ἄλλη τις τέχνη ἔσθ' ὅτι
προσδεῖταί τινος ἀρετῆσ - ὥσπερ ὀφθαλμοὶ ὄψεως καὶ ὦτα ἀκοῆς καὶ διὰ
ταῦτα ἐπ' αὐτοῖς δεῖ τινος τέχνης τῆς τὸ συμφέρον εἰς αὐτὰ ταῦτα
σκεψομένης τε καὶ ἐκποριούσησ - ἆρα καὶ ἐν αὐτῆι τῆι τέχνηι ἔνι τις
πονηρία, καὶ δεῖ ἑκάστηι τέχνηι ἄλλης τέχνης ἥτις αὐτῆι τὸ συμφέρον
σκέψεται, καὶ τῆι σκοπουμένηι ἑτέρας αὖ τοιαύτης, καὶ τοῦτ' ἔστιν
ἀπέραντον; ἢ αὐτὴ αὑτῆι τὸ συμφέρον [342b] σκέψεται; ἢ
οὔτε αὑτῆς οὔτε ἄλλης προσδεῖται ἐπὶ τὴν αὑτῆς πονηρίαν τὸ συμφέρον
σκοπεῖν· οὔτε γὰρ πονηρία οὔτε ἁμαρτία οὐδεμία οὐδεμιᾶι τέχνηι πάρεστιν,
οὐδὲ προσήκει τέχνηι ἄλλωι τὸ συμφέρον ζητεῖν ἢ ἐκείνωι οὗ τέχνη ἐστίν,
αὐτὴ δὲ ἀβλαβὴς καὶ ἀκέραιός ἐστιν ὀρθὴ οὖσα, ἕωσπερ ἂν ἦι ἑκάστη
ἀκριβὴς ὅλη ἥπερ ἐστίν; καὶ σκόπει ἐκείνωι τῶι ἀκριβεῖ λόγωι· οὕτως ἢ
ἄλλως ἔχει;
	Οὕτως, ἔφη, φαίνεται.
	Οὐκ ἄρα, ἦν δ' ἐγώ, ἰατρικὴ ἰατρικῆι [342c] τὸ
συμφέρον σκοπεῖ ἀλλὰ σώματι.
	Ναί, ἔφη.
	Οὐδὲ ἱππικὴ ἱππικῆι ἀλλ' ἵπποις· οὐδὲ ἄλλη τέχνη οὐδεμία ἑαυτῆι -
οὐδὲ γὰρ προσδεῖται - ἀλλ' ἐκείνωι οὗ τέχνη ἐστίν.
	Φαίνεται, ἔφη, οὕτως.
	Ἀλλὰ μήν, ὦ Θρασύμαχε, ἄρχουσί γε αἱ τέχναι καὶ κρατοῦσιν ἐκείνου
οὗπέρ εἰσιν τέχναι.
	Συνεχώρησεν ἐνταῦθα καὶ μάλα μόγις.
	Οὐκ ἄρα ἐπιστήμη γε οὐδεμία τὸ τοῦ κρείττονος συμφέρον σκοπεῖ οὐδ'
ἐπιτάττει, ἀλλὰ τὸ τοῦ ἥττονός [342d] τε καὶ ἀρχομένου ὑπὸ
ἑαυτῆς.
	Συνωμολόγησε μὲν καὶ ταῦτα τελευτῶν, ἐπεχείρει δὲ περὶ αὐτὰ
μάχεσθαι· ἐπειδὴ δὲ ὡμολόγησεν, Ἄλλο τι οὖν, ἦν δ' ἐγώ, οὐδὲ ἰατρὸς
οὐδείς, καθ' ὅσον ἰατρός, τὸ τῶι ἰατρῶι συμφέρον σκοπεῖ οὐδ'
ἐπιτάττει, ἀλλὰ τὸ τῶι κάμνοντι; ὡμολόγηται γὰρ ὁ ἀκριβὴς ἰατρὸς σωμάτων
εἶναι ἄρχων ἀλλ' οὐ χρηματιστής. ἢ οὐχ ὡμολόγηται;
	Συνέφη.
	Οὐκοῦν καὶ ὁ κυβερνήτης ὁ ἀκριβὴς ναυτῶν εἶναι ἄρχων ἀλλ'
[342e] οὐ ναύτης;
	Ὡμολόγηται.
	Οὐκ ἄρα ὅ γε τοιοῦτος κυβερνήτης τε καὶ ἄρχων τὸ τῶι κυβερνήτηι
συμφέρον σκέψεταί τε καὶ προστάξει, ἀλλὰ τὸ τῶι ναύτηι τε καὶ
ἀρχομένωι.
	Συνέφησε μόγις.
	Οὐκοῦν, ἦν δ' ἐγώ, ὦ Θρασύμαχε, οὐδὲ ἄλλος οὐδεὶς ἐν οὐδεμιᾶι
ἀρχῆι, καθ' ὅσον ἄρχων ἐστίν, τὸ αὑτῶι συμφέρον σκοπεῖ οὐδ' ἐπιτάττει,
ἀλλὰ τὸ τῶι ἀρχομένωι καὶ ὧι ἂν αὐτὸς δημιουργῆι, καὶ πρὸς ἐκεῖνο βλέπων
καὶ τὸ ἐκείνωι συμφέρον καὶ πρέπον, καὶ λέγει ἃ λέγει καὶ ποιεῖ ἃ ποιεῖ
ἅπαντα.

[16]
	[343a] Ἐπειδὴ οὖν ἐνταῦθα ἦμεν τοῦ λόγου καὶ πᾶσι
καταφανὲς ἦν ὅτι ὁ τοῦ δικαίου λόγος εἰς τοὐναντίον περιειστήκει, ὁ
Θρασύμαχος ἀντὶ τοῦ ἀποκρίνεσθαι, Εἰπέ μοι, ἔφη, ὦ Σώκρατες, τίτθη σοι
ἔστιν;
	Τί δέ; ἦν δ' ἐγώ· οὐκ ἀποκρίνεσθαι χρῆν μᾶλλον ἢ τοιαῦτα ἐρωτᾶν;
	Ὅτι τοί σε, ἔφη, κορυζῶντα περιορᾶι καὶ οὐκ ἀπομύττει δεόμενον, ὅς
γε αὐτῆι οὐδὲ πρόβατα οὐδὲ ποιμένα γιγνώσκεις.
	Ὅτι δὴ τί μάλιστα; ἦν δ' ἐγώ.
	Ὅτι οἴει τοὺς ποιμένας [343b] ἢ τοὺς βουκόλους τὸ τῶν
προβάτων ἢ τὸ τῶν βοῶν ἀγαθὸν σκοπεῖν καὶ παχύνειν αὐτοὺς καὶ θεραπεύειν
πρὸς ἄλλο τι βλέποντας ἢ τὸ τῶν δεσποτῶν ἀγαθὸν καὶ τὸ αὑτῶν, καὶ δὴ καὶ
τοὺς ἐν ταῖς πόλεσιν ἄρχοντας, οἳ ὡς ἀληθῶς ἄρχουσιν, ἄλλως πως ἡγῆι
διανοεῖσθαι πρὸς τοὺς ἀρχομένους ἢ ὥσπερ ἄν τις πρὸς πρόβατα διατεθείη,
καὶ ἄλλο τι σκοπεῖν αὐτοὺς διὰ νυκτὸς καὶ ἡμέρας ἢ τοῦτο, ὅθεν αὐτοὶ
ὠφελήσονται. καὶ οὕτω πόρρω εἶ [343c] περί τε τοῦ δικαίου
καὶ δικαιοσύνης καὶ ἀδίκου τε καὶ ἀδικίας, ὥστε ἀγνοεῖς ὅτι ἡ μὲν
δικαιοσύνη καὶ τὸ δίκαιον ἀλλότριον ἀγαθὸν τῶι ὄντι, τοῦ κρείττονός τε
καὶ ἄρχοντος συμφέρον, οἰκεία δὲ τοῦ πειθομένου τε καὶ ὑπηρετοῦντος
βλάβη, ἡ δὲ ἀδικία τοὐναντίον, καὶ ἄρχει τῶν ὡς ἀληθῶς εὐηθικῶν τε καὶ
δικαίων, οἱ δ' ἀρχόμενοι ποιοῦσιν τὸ ἐκείνου συμφέρον κρείττονος ὄντος,
καὶ εὐδαίμονα ἐκεῖνον ποιοῦσιν ὑπηρετοῦντες αὐτῶι, ἑαυτοὺς δὲ
[343d] οὐδ' ὁπωστιοῦν. σκοπεῖσθαι δέ, ὦ εὐηθέστατε
Σώκρατες, οὑτωσὶ χρή, ὅτι δίκαιος ἀνὴρ ἀδίκου πανταχοῦ ἔλαττον ἔχει.
πρῶτον μὲν ἐν τοῖς πρὸς ἀλλήλους συμβολαίοις, ὅπου ἂν ὁ τοιοῦτος τῶι
τοιούτωι κοινωνήσηι, οὐδαμοῦ ἂν εὕροις ἐν τῆι διαλύσει τῆς κοινωνίας
πλέον ἔχοντα τὸν δίκαιον τοῦ ἀδίκου ἀλλ' ἔλαττον· ἔπειτα ἐν τοῖς πρὸς
τὴν πόλιν, ὅταν τέ τινες εἰσφοραὶ ὦσιν, ὁ μὲν δίκαιος ἀπὸ τῶν ἴσων πλέον
εἰσφέρει, ὁ δ' ἔλαττον, ὅταν τε λήψεις, [343e] ὁ μὲν
οὐδέν, ὁ δὲ πολλὰ κερδαίνει. καὶ γὰρ ὅταν ἀρχήν τινα ἄρχηι ἑκάτερος, τῶι
μὲν δικαίωι ὑπάρχει, καὶ εἰ μηδεμία ἄλλη ζημία, τά γε οἰκεῖα δι'
ἀμέλειαν μοχθηροτέρως ἔχειν, ἐκ δὲ τοῦ δημοσίου μηδὲν ὠφελεῖσθαι διὰ τὸ
δίκαιον εἶναι, πρὸς δὲ τούτοις ἀπεχθέσθαι τοῖς τε οἰκείοις καὶ τοῖς
γνωρίμοις, ὅταν μηδὲν ἐθέληι αὐτοῖς ὑπηρετεῖν παρὰ τὸ δίκαιον· τῶι δὲ
ἀδίκωι πάντα τούτων τἀναντία ὑπάρχει. λέγω γὰρ ὅνπερ νυνδὴ ἔλεγον, τὸν
μεγά-[344a]λα δυνάμενον πλεονεκτεῖν· τοῦτον οὖν σκόπει,
εἴπερ βούλει κρίνειν ὅσωι μᾶλλον συμφέρει ἰδίαι αὑτῶι ἄδικον εἶναι ἢ τὸ
δίκαιον. πάντων δὲ ῥᾶιστα μαθήσηι, ἐὰν ἐπὶ τὴν τελεωτάτην ἀδικίαν
ἔλθηις, ἣ τὸν μὲν ἀδικήσαντα εὐδαιμονέστατον ποιεῖ, τοὺς δὲ ἀδικηθέντας
καὶ ἀδικῆσαι οὐκ ἂν ἐθέλοντας ἀθλιωτάτους. ἔστιν δὲ τοῦτο τυραννίς, ἣ οὐ
κατὰ σμικρὸν τἀλλότρια καὶ λάθραι καὶ βίαι ἀφαιρεῖται, καὶ ἱερὰ καὶ ὅσια
καὶ ἴδια καὶ δημόσια, ἀλλὰ συλλήβδην· [344b] ὧν ἐφ'
ἑκάστωι μέρει ὅταν τις ἀδικήσας μὴ λάθηι, ζημιοῦταί τε καὶ ὀνείδη ἔχει
τὰ μέγιστα - καὶ γὰρ ἱερόσυλοι καὶ ἀνδραποδισταὶ καὶ τοιχωρύχοι καὶ
ἀποστερηταὶ καὶ κλέπται οἱ κατὰ μέρη ἀδικοῦντες τῶν τοιούτων
κακουργημάτων καλοῦνται - ἐπειδὰν δέ τις πρὸς τοῖς τῶν πολιτῶν χρήμασιν
καὶ αὐτοὺς ἀνδραποδισάμενος δουλώσηται, ἀντὶ τούτων τῶν αἰσχρῶν ὀνομάτων
εὐδαίμονες καὶ μακάριοι κέκληνται, οὐ μόνον ὑπὸ τῶν πολιτῶν,
[344c] ἀλλὰ καὶ ὑπὸ τῶν ἄλλων ὅσοι ἂν πύθωνται αὐτὸν τὴν
ὅλην ἀδικίαν ἠδικηκότα· οὐ γὰρ τὸ ποιεῖν τὰ ἄδικα ἀλλὰ τὸ πάσχειν
φοβούμενοι ὀνειδίζουσιν οἱ ὀνειδίζοντες τὴν ἀδικίαν. οὕτως, ὦ Σώκρατες,
καὶ ἰσχυρότερον καὶ ἐλευθεριώτερον καὶ δεσποτικώτερον ἀδικία δικαιοσύνης
ἐστὶν ἱκανῶς γιγνομένη, καὶ ὅπερ ἐξ ἀρχῆς ἔλεγον, τὸ μὲν τοῦ κρείττονος
συμφέρον τὸ δίκαιον τυγχάνει ὄν, τὸ δ' ἄδικον ἑαυτῶι λυσιτελοῦν τε καὶ
συμφέρον.

[17]
	Ταῦτα εἰπὼν ὁ [344d] Θρασύμαχος ἐν νῶι εἶχεν ἀπιέναι,
ὥσπερ βαλανεὺς ἡμῶν καταντλήσας κατὰ τῶν ὤτων ἁθρόον καὶ πολὺν τὸν
λόγον· οὐ μὴν εἴασάν γε αὐτὸν οἱ παρόντες, ἀλλ' ἠνάγκασαν ὑπομεῖναί τε
καὶ παρασχεῖν τῶν εἰρημένων λόγον. καὶ δὴ ἔγωγε καὶ αὐτὸς πάνυ ἐδεόμην
τε καὶ εἶπον· Ὦ δαιμόνιε Θρασύμαχε, οἷον ἐμβαλὼν λόγον ἐν νῶι ἔχεις
ἀπιέναι πρὶν διδάξαι ἱκανῶς ἢ μαθεῖν εἴτε οὕτως εἴτε ἄλλως ἔχει; ἢ
σμικρὸν οἴει ἐπιχειρεῖν πρᾶγμα [344e] διορίζεσθαι ὅλου
βίου διαγωγήν, ἧι ἂν διαγόμενος ἕκαστος ἡμῶν λυσιτελεστάτην ζωὴν ζώιη;
	Ἐγὼ γὰρ οἶμαι, ἔφη ὁ Θρασύμαχος, τουτὶ ἄλλως ἔχειν;
	Ἔοικας, ἦν δ' ἐγώ - ἤτοι ἡμῶν γε οὐδὲν κήδεσθαι, οὐδέ τι
φροντίζειν εἴτε χεῖρον εἴτε βέλτιον βιωσόμεθα ἀγνοοῦντες ὃ σὺ φὴις
εἰδέναι. ἀλλ', ὠγαθέ, προθυμοῦ καὶ ἡμῖν ἐνδείξασθαι - οὔτοι
κα-[345a]κῶς σοι κείσεται ὅτι ἂν ἡμᾶς τοσούσδε ὄντας
εὐεργετήσηισ - ἐγὼ γὰρ δή σοι λέγω τό γ' ἐμόν, ὅτι οὐ πείθομαι οὐδ'
οἶμαι ἀδικίαν δικαιοσύνης κερδαλεώτερον εἶναι, οὐδ' ἐὰν ἐᾶι τις αὐτὴν
καὶ μὴ διακωλύηι πράττειν ἃ βούλεται. ἀλλ', ὠγαθέ, ἔστω μὲν ἄδικος,
δυνάσθω δὲ ἀδικεῖν ἢ τῶι λανθάνειν ἢ τῶι διαμάχεσθαι, ὅμως ἐμέ γε οὐ
πείθει ὡς ἔστι τῆς δικαιοσύνης κερδαλεώτερον. ταῦτ' οὖν καὶ
[345b] ἕτερος ἴσως τις ἡμῶν πέπονθεν, οὐ μόνος ἐγώ· πεῖσον
οὖν, ὦ μακάριε, ἱκανῶς ἡμᾶς ὅτι οὐκ ὀρθῶς βουλευόμεθα δικαιοσύνην
ἀδικίας περὶ πλείονος ποιούμενοι.
	Καὶ πῶς, ἔφη, σὲ πείσω; εἰ γὰρ οἷς νυνδὴ ἔλεγον μὴ πέπεισαι, τί σοι
ἔτι ποιήσω; ἢ εἰς τὴν ψυχὴν φέρων ἐνθῶ τὸν λόγον;
	Μὰ Δί', ἦν δ' ἐγώ, μὴ σύ γε· ἀλλὰ πρῶτον μέν, ἃ ἂν εἴπηις, ἔμμενε
τούτοις, ἢ ἐὰν μετατιθῆι, φανερῶς μετατίθεσο καὶ ἡμᾶς μὴ ἐξαπάτα. νῦν δὲ
ὁρᾶις, ὦ [345c] Θρασύμαχε - ἔτι γὰρ τὰ ἔμπροσθεν
ἐπισκεψώμεθα - ὅτι τὸν ὡς ἀληθῶς ἰατρὸν τὸ πρῶτον ὁριζόμενος τὸν ὡς
ἀληθῶς ποιμένα οὐκέτι ὤιου δεῖν ὕστερον ἀκριβῶς φυλάξαι, ἀλλὰ πιαίνειν
οἴει αὐτὸν τὰ πρόβατα, καθ' ὅσον ποιμήν ἐστιν, οὐ πρὸς τὸ τῶν προβάτων
βέλτιστον βλέποντα ἀλλ', ὥσπερ δαιτυμόνα τινὰ καὶ μέλλοντα ἑστιάσεσθαι,
πρὸς τὴν εὐωχίαν, ἢ αὖ πρὸς τὸ ἀποδόσθαι, ὥσπερ χρηματιστὴν
[345d] ἀλλ' οὐ ποιμένα. τῆι δὲ ποιμενικῆι οὐ δήπου ἄλλου
του μέλει ἢ ἐφ' ὧι τέτακται, ὅπως τούτωι τὸ βέλτιστον ἐκποριεῖ - ἐπεὶ
τά γε αὑτῆς ὥστ' εἶναι βελτίστη ἱκανῶς δήπου ἐκπεπόρισται, ἕως γ' ἂν
μηδὲν ἐνδέηι τοῦ ποιμενικὴ εἶναι - οὕτω δὲ ὤιμην ἔγωγε νυνδὴ ἀναγκαῖον
εἶναι ἡμῖν ὁμολογεῖν πᾶσαν ἀρχήν, καθ' ὅσον ἀρχή, μηδενὶ ἄλλωι τὸ
βέλτιστον σκοπεῖσθαι ἢ ἐκείνωι, τῶι ἀρχομένωι τε καὶ θεραπευομένωι,
[345e] ἔν τε πολιτικῆι καὶ ἰδιωτικῆι ἀρχῆι. σὺ δὲ τοὺς
ἄρχοντας ἐν ταῖς πόλεσιν, τοὺς ὡς ἀληθῶς ἄρχοντας, ἑκόντας οἴει
ἄρχειν;
	Μὰ Δί' οὔκ, ἔφη, ἀλλ' εὖ οἶδα.

[18]
	Τί δέ, ἦν δ' ἐγώ, ὦ Θρασύμαχε; τὰς ἄλλας ἀρχὰς οὐκ ἐννοεῖς ὅτι
οὐδεὶς ἐθέλει ἄρχειν ἑκών, ἀλλὰ μισθὸν αἰτοῦσιν, ὡς οὐχὶ αὐτοῖσιν
ὠφελίαν ἐσομένην ἐκ τοῦ ἄρχειν ἀλλὰ τοῖς
ἀρχο-[346a]μένοις; ἐπεὶ τοσόνδε εἰπέ· οὐχὶ ἑκάστην μέντοι
φαμὲν ἑκάστοτε τῶν τεχνῶν τούτωι ἑτέραν εἶναι, τῶι ἑτέραν τὴν δύναμιν
ἔχειν; καί, ὦ μακάριε, μὴ παρὰ δόξαν ἀποκρίνου, ἵνα τι καὶ περαίνωμεν.
	Ἀλλὰ τούτωι, ἔφη, ἑτέρα.
	Οὐκοῦν καὶ ὠφελίαν ἑκάστη τούτων ἰδίαν τινὰ ἡμῖν παρέχεται ἀλλ' οὐ
κοινήν, οἷον ἰατρικὴ μὲν ὑγίειαν, κυβερνητικὴ δὲ σωτηρίαν ἐν τῶι πλεῖν,
καὶ αἱ ἄλλαι οὕτω;
	Πάνυ γε.
	Οὐκοῦν καὶ μισθωτικὴ μισθόν; αὕτη γὰρ αὐτῆς [346b] ἡ
δύναμις· ἢ τὴν ἰατρικὴν σὺ καὶ τὴν κυβερνητικὴν τὴν αὐτὴν καλεῖς; ἢ
ἐάνπερ βούληι ἀκριβῶς διορίζειν, ὥσπερ ὑπέθου, οὐδέν τι μᾶλλον, ἐάν τις
κυβερνῶν ὑγιὴς γίγνηται διὰ τὸ συμφέρον αὐτῶι πλεῖν ἐν τῆι θαλάττηι,
ἕνεκα τούτου καλεῖς μᾶλλον αὐτὴν ἰατρικήν;
	Οὐ δῆτα, ἔφη.
	Οὐδέ γ', οἶμαι, τὴν μισθωτικήν, ἐὰν ὑγιαίνηι τις μισθαρνῶν.
	Οὐ δῆτα.
	Τί δέ; τὴν ἰατρικὴν μισθαρνητικήν, ἐὰν ἰώμενός τις μισθαρνῆι;
	[346c] Οὐκ ἔφη.
	Οὐκοῦν τήν γε ὠφελίαν ἑκάστης τῆς τέχνης ἰδίαν ὡμολογήσαμεν
εἶναι;
	Ἔστω, ἔφη.
	Ἥντινα ἄρα ὠφελίαν κοινῆι ὠφελοῦνται πάντες οἱ δημιουργοί, δῆλον
ὅτι κοινῆι τινι τῶι αὐτῶι προσχρώμενοι ἀπ' ἐκείνου ὠφελοῦνται.
	Ἔοικεν, ἔφη.
	Φαμὲν δέ γε τὸ μισθὸν ἀρνυμένους ὠφελεῖσθαι τοὺς δημιουργοὺς ἀπὸ
τοῦ προσχρῆσθαι τῆι μισθωτικῆι τέχνηι γίγνεσθαι αὐτοῖς.
	Συνέφη μόγις.
	Οὐκ ἄρα ἀπὸ τῆς αὑτοῦ τέχνης ἑκάστωι [346d] αὕτη ἡ
ὠφελία ἐστίν, ἡ τοῦ μισθοῦ λῆψις, ἀλλ', εἰ δεῖ ἀκριβῶς σκοπεῖσθαι, ἡ
μὲν ἰατρικὴ ὑγίειαν ποιεῖ, ἡ δὲ μισθαρνητικὴ μισθόν, καὶ ἡ μὲν
οἰκοδομικὴ οἰκίαν, ἡ δὲ μισθαρνητικὴ αὐτῆι ἑπομένη μισθόν, καὶ αἱ ἄλλαι
πᾶσαι οὕτως τὸ αὑτῆς ἑκάστη ἔργον ἐργάζεται καὶ ὠφελεῖ ἐκεῖνο ἐφ' ὧι
τέτακται. ἐὰν δὲ μὴ μισθὸς αὐτῆι προσγίγνηται, ἔσθ' ὅτι ὠφελεῖται ὁ
δημιουργὸς ἀπὸ τῆς τέχνης;
	Οὐ φαίνεται, ἔφη.
	Ἆρ' οὖν οὐδ' ὠφελεῖ τότε, ὅταν [346e] προῖκα
ἐργάζηται;
	Οἶμαι ἔγωγε.
	Οὐκοῦν, ὦ Θρασύμαχε, τοῦτο ἤδη δῆλον, ὅτι οὐδεμία τέχνη οὐδὲ ἀρχὴ
τὸ αὑτῆι ὠφέλιμον παρασκευάζει, ἀλλ', ὅπερ πάλαι ἐλέγομεν, τὸ τῶι
ἀρχομένωι καὶ παρασκευάζει καὶ ἐπιτάττει, τὸ ἐκείνου συμφέρον ἥττονος
ὄντος σκοποῦσα, ἀλλ' οὐ τὸ τοῦ κρείττονος. διὰ δὴ ταῦτα ἔγωγε, ὦ φίλε
Θρασύμαχε, καὶ ἄρτι ἔλεγον μηδένα ἐθέλειν ἑκόντα ἄρχειν καὶ τὰ ἀλλότρια
κακὰ μεταχειρίζεσθαι ἀνορθοῦντα, ἀλλὰ μισθὸν αἰτεῖν, ὅτι ὁ μέλλων καλῶς
τῆι τέχνηι [347a] πράξειν οὐδέποτε αὑτῶι τὸ βέλτιστον
πράττει οὐδ' ἐπιτάττει κατὰ τὴν τέχνην ἐπιτάττων, ἀλλὰ τῶι ἀρχομένωι·
ὧν δὴ ἕνεκα, ὡς ἔοικε, μισθὸν δεῖν ὑπάρχειν τοῖς μέλλουσιν ἐθελήσειν
ἄρχειν, ἢ ἀργύριον ἢ τιμήν, ἢ ζημίαν ἐὰν μὴ ἄρχηι.

[19]
	Πῶς τοῦτο λέγεις, ὦ Σώκρατες; ἔφη ὁ Γλαύκων· τοὺς μὲν γὰρ δύο
μισθοὺς γιγνώσκω, τὴν δὲ ζημίαν ἥντινα λέγεις καὶ ὡς ἐν μισθοῦ μέρει
εἴρηκας, οὐ συνῆκα.
	Τὸν τῶν βελτίστων ἄρα μισθόν, ἔφην, οὐ συνιεῖς, δι'
[347b] ὃν ἄρχουσιν οἱ ἐπιεικέστατοι, ὅταν ἐθέλωσιν ἄρχειν.
ἢ οὐκ οἶσθα ὅτι τὸ φιλότιμόν τε καὶ φιλάργυρον εἶναι ὄνειδος λέγεταί τε
καὶ ἔστιν;
	Ἔγωγε, ἔφη.
	Διὰ ταῦτα τοίνυν, ἦν δ' ἐγώ, οὔτε χρημάτων ἕνεκα ἐθέλουσιν ἄρχειν
οἱ ἀγαθοὶ οὔτε τιμῆς· οὔτε γὰρ φανερῶς πραττόμενοι τῆς ἀρχῆς ἕνεκα
μισθὸν μισθωτοὶ βούλονται κεκλῆσθαι, οὔτε λάθραι αὐτοὶ ἐκ τῆς ἀρχῆς
λαμβάνοντες κλέπται. οὐδ' αὖ τιμῆς ἕνεκα· οὐ γάρ εἰσι φιλότιμοι. δεῖ δὴ
[347c] αὐτοῖς ἀνάγκην προσεῖναι καὶ ζημίαν, εἰ μέλλουσιν
ἐθέλειν ἄρχειν - ὅθεν κινδυνεύει τὸ ἑκόντα ἐπὶ τὸ ἄρχειν ἰέναι ἀλλὰ μὴ
ἀνάγκην περιμένειν αἰσχρὸν νενομίσθαι - τῆς δὲ ζημίας μεγίστη τὸ ὑπὸ
πονηροτέρου ἄρχεσθαι, ἐὰν μὴ αὐτὸς ἐθέληι ἄρχειν· ἣν δείσαντές μοι
φαίνονται ἄρχειν, ὅταν ἄρχωσιν, οἱ ἐπιεικεῖς, καὶ τότε ἔρχονται ἐπὶ τὸ
ἄρχειν οὐχ ὡς ἐπ' ἀγαθόν τι ἰόντες οὐδ' ὡς εὐπαθήσοντες ἐν αὐτῶι,
ἀλλ' ὡς ἐπ' ἀναγκαῖον καὶ οὐκ ἔχοντες ἑαυτῶν βελτίοσιν
[347d] ἐπιτρέψαι οὐδὲ ὁμοίοις. ἐπεὶ κινδυνεύει πόλις
ἀνδρῶν ἀγαθῶν εἰ γένοιτο, περιμάχητον ἂν εἶναι τὸ μὴ ἄρχειν ὥσπερ νυνὶ
τὸ ἄρχειν, καὶ ἐνταῦθ' ἂν καταφανὲς γενέσθαι ὅτι τῶι ὄντι ἀληθινὸς
ἄρχων οὐ πέφυκε τὸ αὑτῶι συμφέρον σκοπεῖσθαι ἀλλὰ τὸ τῶι ἀρχομένωι· ὥστε
πᾶς ἂν ὁ γιγνώσκων τὸ ὠφελεῖσθαι μᾶλλον ἕλοιτο ὑπ' ἄλλου ἢ ἄλλον ὠφελῶν
πράγματα ἔχειν. τοῦτο μὲν οὖν ἔγωγε οὐδαμῆι συγχωρῶ [347e]
Θρασυμάχωι, ὡς τὸ δίκαιόν ἐστιν τὸ τοῦ κρείττονος συμφέρον. ἀλλὰ τοῦτο
μὲν δὴ καὶ εἰς αὖθις σκεψόμεθα· πολὺ δέ μοι δοκεῖ μεῖζον εἶναι ὃ νῦν
λέγει Θρασύμαχος, τὸν τοῦ ἀδίκου βίον φάσκων εἶναι κρείττω ἢ τὸν τοῦ
δικαίου. σὺ οὖν ποτέρως, ἦν δ' ἐγώ, ὦ Γλαύκων, αἱρῆι; καὶ πότερον
ἀληθεστέρως δοκεῖ σοι λέγεσθαι;
	Τὸν τοῦ δικαίου ἔγωγε λυσιτελέστερον βίον εἶναι.
	Ἤκουσας, ἦν δ' ἐγώ, [348a] ὅσα ἄρτι Θρασύμαχος ἀγαθὰ
διῆλθεν τῶι τοῦ ἀδίκου;
	Ἤκουσα, ἔφη, ἀλλ' οὐ πείθομαι.
	Βούλει οὖν αὐτὸν πείθωμεν, ἂν δυνώμεθά πηι ἐξευρεῖν, ὡς οὐκ ἀληθῆ
λέγει;
	Πῶς γὰρ οὐ βούλομαι; ἦ δ' ὅς.
	Ἂν μὲν τοίνυν, ἦν δ' ἐγώ, ἀντικατατείναντες λέγωμεν αὐτῶι λόγον
παρὰ λόγον, ὅσα αὖ ἀγαθὰ ἔχει τὸ δίκαιον εἶναι, καὶ αὖθις οὗτος, καὶ
ἄλλον ἡμεῖς, ἀριθμεῖν δεήσει τἀγαθὰ καὶ μετρεῖν ὅσα ἑκάτεροι
[348b] ἐν ἑκατέρωι λέγομεν, καὶ ἤδη δικαστῶν τινων τῶν
διακρινούντων δεησόμεθα· ἂν δὲ ὥσπερ ἄρτι ἀνομολογούμενοι πρὸς ἀλλήλους
σκοπῶμεν, ἅμα αὐτοί τε δικασταὶ καὶ ῥήτορες ἐσόμεθα.
	Πάνυ μὲν οὖν, ἔφη.
	Ὁποτέρως οὖν σοι, ἦν δ' ἐγώ, ἀρέσκει.
	Οὕτως, ἔφη.

[20]
	Ἴθι δή, ἦν δ' ἐγώ, ὦ Θρασύμαχε, ἀπόκριναι ἡμῖν ἐξ ἀρχῆς. τὴν
τελέαν ἀδικίαν τελέας οὔσης δικαιοσύνης λυσιτελεστέραν φὴις εἶναι;
	Πάνυ μὲν οὖν καὶ φημί, [348c] ἔφη, καὶ δι' ἅ,
εἴρηκα.
	Φέρε δή, τὸ τοιόνδε περὶ αὐτῶν πῶς λέγεις; τὸ μέν που ἀρετὴν αὐτοῖν
καλεῖς, τὸ δὲ κακίαν;
	Πῶς γὰρ οὔ;
	Οὐκοῦν τὴν μὲν δικαιοσύνην ἀρετήν, τὴν δὲ ἀδικίαν κακίαν;
	Εἰκός γ', ἔφη, ὦ ἥδιστε, ἐπειδή γε καὶ λέγω ἀδικίαν μὲν
λυσιτελεῖν, δικαιοσύνην δ' οὔ.
	Ἀλλὰ τί μήν;
	Τοὐναντίον, ἦ δ' ὅς.
	Ἦ τὴν δικαιοσύνην κακίαν;
    &nbs;[348d] Οὔκ, ἀλλὰ πάνυ γενναίαν εὐήθειαν.
	Τὴν ἀδικίαν ἄρα κακοήθειαν καλεῖς;
	Οὔκ, ἀλλ' εὐβουλίαν, ἔφη.
	Ἦ καὶ φρόνιμοί σοι, ὦ Θρασύμαχε, δοκοῦσιν εἶναι καὶ ἀγαθοὶ οἱ
ἄδικοι;
	Οἵ γε τελέως, ἔφη, οἷοί τε ἀδικεῖν, πόλεις τε καὶ ἔθνη δυνάμενοι
ἀνθρώπων ὑφ' ἑαυτοὺς ποιεῖσθαι· σὺ δὲ οἴει με ἴσως τοὺς τὰ βαλλάντια
ἀποτέμνοντας λέγειν. λυσιτελεῖ μὲν οὖν, ἦ δ' ὅς, καὶ τὰ τοιαῦτα, ἐάνπερ
λανθάνηι· ἔστι δὲ οὐκ ἄξια λόγου, ἀλλ' ἃ νυνδὴ ἔλεγον.
	[348e] Τοῦτο μέν, ἔφην, οὐκ ἀγνοῶ ὃ βούλει λέγειν,
ἀλλὰ τόδε ἐθαύμασα, εἰ ἐν ἀρετῆς καὶ σοφίας τιθεῖς μέρει τὴν ἀδικίαν,
τὴν δὲ δικαιοσύνην ἐν τοῖς ἐναντίοις.
	Ἀλλὰ πάνυ οὕτω τίθημι.
	Τοῦτο, ἦν δ' ἐγώ, ἤδη στερεώτερον, ὦ ἑταῖρε, καὶ οὐκέτι ῥάιδιον
ἔχειν ὅτι τις εἴπηι. εἰ γὰρ λυσιτελεῖν μὲν τὴν ἀδικίαν ἐτίθεσο, κακίαν
μέντοι ἢ αἰσχρὸν αὐτὸ ὡμολόγεις εἶναι ὥσπερ ἄλλοι τινές, εἴχομεν ἄν τι
λέγειν κατὰ τὰ νομιζόμενα λέγοντες· νῦν δὲ δῆλος εἶ ὅτι φήσεις αὐτὸ καὶ
καλὸν καὶ ἰσχυρὸν εἶναι καὶ τἆλλα αὐτῶι πάντα προσθήσεις
[349a] ἃ ἡμεῖς τῶι δικαίωι προσετίθεμεν, ἐπειδή γε καὶ ἐν
ἀρετῆι αὐτὸ καὶ σοφίαι ἐτόλμησας θεῖναι.
	Ἀληθέστατα, ἔφη, μαντεύηι.
	Ἀλλ' οὐ μέντοι, ἦν δ' ἐγώ, ἀποκνητέον γε τῶι λόγωι ἐπεξελθεῖν
σκοπούμενον, ἕως ἄν σε ὑπολαμβάνω λέγειν ἅπερ διανοῆι. ἐμοὶ γὰρ δοκεῖς
σύ, ὦ Θρασύμαχε, ἀτεχνῶς νῦν οὐ σκώπτειν, ἀλλὰ τὰ δοκοῦντα περὶ τῆς
ἀληθείας λέγειν.
	Τί δέ σοι, ἔφη, τοῦτο διαφέρει, εἴτε μοι δοκεῖ εἴτε μή, ἀλλ' οὐ
τὸν λόγον ἐλέγχεις;
	[349b] Οὐδέν, ἦν δ' ἐγώ. ἀλλὰ τόδε μοι πειρῶ ἔτι
πρὸς τούτοις ἀποκρίνασθαι· ὁ δίκαιος τοῦ δικαίου δοκεῖ τί σοι ἂν ἐθέλειν
πλέον ἔχειν;
	Οὐδαμῶς, ἔφη· οὐ γὰρ ἂν ἦν ἀστεῖος, ὥσπερ νῦν, καὶ εὐήθης.
	Τί δέ; τῆς δικαίας πράξεως;
	Οὐδὲ τῆς δικαίας, ἔφη.
	Τοῦ δὲ ἀδίκου πότερον ἀξιοῖ ἂν πλεονεκτεῖν καὶ ἡγοῖτο δίκαιον
εἶναι, ἢ οὐκ ἂν ἡγοῖτο;
	Ἡγοῖτ' ἄν, ἦ δ' ὅς, καὶ ἀξιοῖ, ἀλλ' οὐκ ἂν δύναιτο.
	Ἀλλ' οὐ τοῦτο, ἦν δ' ἐγώ, ἐρωτῶ, ἀλλ' εἰ τοῦ μὲν δικαίου
[349c] μὴ ἀξιοῖ πλέον ἔχειν μηδὲ βούλεται ὁ δίκαιος, τοῦ
δὲ ἀδίκου;
	Ἀλλ' οὕτως, ἔφη, ἔχει.
	Τί δὲ δὴ ὁ ἄδικος; ἆρα ἀξιοῖ τοῦ δικαίου πλεονεκτεῖν καὶ τῆς
δικαίας πράξεως;
	Πῶς γὰρ οὔκ; ἔφη, ὅς γε πάντων πλέον ἔχειν ἀξιοῖ;
	Οὐκοῦν καὶ ἀδίκου γε ἀνθρώπου τε καὶ πράξεως ὁ ἄδικος πλεονεκτήσει
καὶ ἁμιλλήσεται ὡς ἁπάντων πλεῖστον αὐτὸς λάβηι;
	Ἔστι ταῦτα.

[21]
	Ὧδε δὴ λέγωμεν, ἔφην· ὁ δίκαιος τοῦ μὲν ὁμοίου οὐ πλεονεκτεῖ, τοῦ
δὲ ἀνομοίου, ὁ δὲ ἄδικος τοῦ τε [349d] ὁμοίου καὶ τοῦ
ἀνομοίου;
	Ἄριστα, ἔφη, εἴρηκας.
	Ἔστιν δέ γε, ἔφην, φρόνιμός τε καὶ ἀγαθὸς ὁ ἄδικος, ὁ δὲ δίκαιος
οὐδέτερα;
	Καὶ τοῦτ', ἔφη, εὖ.
	Οὐκοῦν, ἦν δ' ἐγώ, καὶ ἔοικε τῶι φρονίμωι καὶ τῶι ἀγαθῶι ὁ ἄδικος,
ὁ δὲ δίκαιος οὐκ ἔοικεν;
	Πῶς γὰρ οὐ μέλλει, ἔφη, ὁ τοιοῦτος ὢν καὶ ἐοικέναι τοῖς τοιούτοις,
ὁ δὲ μὴ ἐοικέναι;
	Καλῶς. τοιοῦτος ἄρα ἐστὶν ἑκάτερος αὐτῶν οἷσπερ ἔοικεν;
	Ἀλλὰ τί μέλλει; ἔφη.
	Εἶεν, ὦ Θρασύμαχε· μουσικὸν δέ τινα λέγεις, ἕτερον δὲ
[349e] ἄμουσον;
	Ἔγωγε.
	Πότερον φρόνιμον καὶ πότερον ἄφρονα;
	Τὸν μὲν μουσικὸν δήπου φρόνιμον, τὸν δὲ ἄμουσον ἄφρονα.
	Οὐκοῦν καὶ ἅπερ φρόνιμον, ἀγαθόν, ἃ δὲ ἄφρονα, κακόν;
	Ναί.
	Τί δὲ ἰατρικόν; οὐχ οὕτως;
	Οὕτως.
	Δοκεῖ ἂν οὖν τίς σοι, ὦ ἄριστε, μουσικὸς ἀνὴρ ἁρμοττόμενος λύραν
ἐθέλειν μουσικοῦ ἀνδρὸς ἐν τῆι ἐπιτάσει καὶ ἀνέσει τῶν χορδῶν
πλεονεκτεῖν ἢ ἀξιοῦν πλέον ἔχειν;
	Οὐκ ἔμοιγε.
	Τί δέ; ἀμούσου;
	Ἀνάγκη, ἔφη.
	Τί δὲ ἰατρικός; [350a] ἐν τῆι ἐδωδῆι ἢ πόσει ἐθέλειν
ἄν τι ἰατρικοῦ πλεονεκτεῖν ἢ ἀνδρὸς ἢ πράγματος;
	Οὐ δῆτα.
	Μὴ ἰατρικοῦ δέ;
	Ναί.
	Περὶ πάσης δὴ ὅρα ἐπιστήμης τε καὶ ἀνεπιστημοσύνης εἴ τίς σοι δοκεῖ
ἐπιστήμων ὁστισοῦν πλείω ἂν ἐθέλειν αἱρεῖσθαι ἢ ὅσα ἄλλος ἐπιστήμων ἢ
πράττειν ἢ λέγειν, καὶ οὐ ταὐτὰ τῶι ὁμοίωι ἑαυτῶι εἰς τὴν αὐτὴν
πρᾶξιν.
	Ἀλλ' ἴσως, ἔφη, ἀνάγκη τοῦτό γε οὕτως ἔχειν.
	Τί δὲ ὁ ἀνεπιστήμων; οὐχὶ ὁμοίως μὲν ἐπιστήμονος πλεονεκτήσειεν
[350b] ἄν, ὁμοίως δὲ ἀνεπιστήμονος;
	Ἴσως.
	Ὁ δὲ ἐπιστήμων σοφός;
	Φημί.
	Ὁ δὲ σοφὸς ἀγαθός;
	Φημί.
	Ὁ ἄρα ἀγαθός τε καὶ σοφὸς τοῦ μὲν ὁμοίου οὐκ ἐθελήσει πλεονεκτεῖν,
τοῦ δὲ ἀνομοίου τε καὶ ἐναντίου.
	Ἔοικεν, ἔφη.
	Ὁ δὲ κακός τε καὶ ἀμαθὴς τοῦ τε ὁμοίου καὶ τοῦ ἐναντίου.
	Φαίνεται.
	Οὐκοῦν, ὦ Θρασύμαχε, ἦν δ' ἐγώ, ὁ ἄδικος ἡμῖν τοῦ ἀνομοίου τε καὶ
ὁμοίου πλεονεκτεῖ; ἢ οὐχ οὕτως ἔλεγες;
	Ἔγωγε, ἔφη.
	Ὁ δέ γε δίκαιος τοῦ μὲν ὁμοίου οὐ [350c]
πλεονεκτήσει, τοῦ δὲ ἀνομοίου;
	Ναί.
	Ἔοικεν ἄρα, ἦν δ' ἐγώ, ὁ μὲν δίκαιος τῶι σοφῶι καὶ ἀγαθῶι, ὁ δὲ
ἄδικος τῶι κακῶι καὶ ἀμαθεῖ.
	Κινδυνεύει.
	Ἀλλὰ μὴν ὡμολογοῦμεν, ὧι γε ὅμοιος ἑκάτερος εἴη, τοιοῦτον καὶ
ἑκάτερον εἶναι.
	Ὡμολογοῦμεν γάρ.
	Ὁ μὲν ἄρα δίκαιος ἡμῖν ἀναπέφανται ὢν ἀγαθός τε καὶ σοφός, ὁ δὲ
ἄδικος ἀμαθής τε καὶ κακός.

[22]
	Ὁ δὴ Θρασύμαχος ὡμολόγησε μὲν πάντα ταῦτα, οὐχ ὡς ἐγὼ νῦν ῥαιδίως
λέγω, ἀλλ' [350d] ἑλκόμενος καὶ μόγις, μετὰ ἱδρῶτος
θαυμαστοῦ ὅσου, ἅτε καὶ θέρους ὄντοσ - τότε καὶ εἶδον ἐγώ, πρότερον δὲ
οὔπω, Θρασύμαχον ἐρυθριῶνταἐπειδὴ δὲ οὖν διωμολογησάμεθα τὴν δικαιοσύνην
ἀρετὴν εἶναι καὶ σοφίαν, τὴν δὲ ἀδικίαν κακίαν τε καὶ ἀμαθίαν, Εἶεν, ἦν
δ' ἐγώ, τοῦτο μὲν ἡμῖν οὕτω κείσθω, ἔφαμεν δὲ δὴ καὶ ἰσχυρὸν εἶναι τὴν
ἀδικίαν. ἢ οὐ μέμνησαι, ὦ Θρασύμαχε;
	Μέμνημαι, ἔφη· ἀλλ' ἔμοιγε οὐδὲ ἃ νῦν λέγεις ἀρέσκει, καὶ ἔχω περὶ
αὐτῶν λέγειν. εἰ οὖν λέγοιμι, [350e] εὖ οἶδ' ὅτι
δημηγορεῖν ἄν με φαίης. ἢ οὖν ἔα με εἰπεῖν ὅσα βούλομαι, ἤ, εἰ βούλει
ἐρωτᾶν, ἐρώτα· ἐγὼ δέ σοι, ὥσπερ ταῖς γραυσὶν ταῖς τοὺς μύθους
λεγούσαις, «εἶεν» ἐρῶ καὶ κατανεύσομαι καὶ ἀνανεύσομαι.
	Μηδαμῶς, ἦν δ' ἐγώ, παρά γε τὴν σαυτοῦ δόξαν.
	Ὥστε σοί, ἔφη, ἀρέσκειν, ἐπειδήπερ οὐκ ἐᾶις λέγειν. καίτοι τί ἄλλο
βούλει;
	Οὐδὲν μὰ Δία, ἦν δ' ἐγώ, ἀλλ' εἴπερ τοῦτο ποιήσεις, ποίει· ἐγὼ δὲ
ἐρωτήσω.
	Ἐρώτα δή.
	Τοῦτο τοίνυν ἐρωτῶ, ὅπερ ἄρτι, ἵνα καὶ ἑξῆς διασκεψώμεθα
[351a] τὸν λόγον, ὁποῖόν τι τυγχάνει ὂν δικαιοσύνη πρὸς
ἀδικίαν. ἐλέχθη γάρ που ὅτι καὶ δυνατώτερον καὶ ἰσχυρότερον εἴη ἀδικία
δικαιοσύνης· νῦν δέ γ', ἔφην, εἴπερ σοφία τε καὶ ἀρετή ἐστιν
δικαιοσύνη, ῥαιδίως οἶμαι φανήσεται καὶ ἰσχυρότερον ἀδικίας, ἐπειδήπερ
ἐστὶν ἀμαθία ἡ ἀδικία - οὐδεὶς ἂν ἔτι τοῦτο ἀγνοήσειεν - ἀλλ' οὔ τι
οὕτως ἁπλῶς, ὦ Θρασύμαχε, ἔγωγε ἐπιθυμῶ, ἀλλὰ τῆιδέ πηι σκέψασθαι· πόλιν
φαίης ἂν ἄδικον εἶναι καὶ [351b] ἄλλας πόλεις ἐπιχειρεῖν
δουλοῦσθαι ἀδίκως καὶ καταδεδουλῶσθαι, πολλὰς δὲ καὶ ὑφ' ἑαυτῆι ἔχειν
δουλωσαμένην;
	Πῶς γὰρ οὔκ; ἔφη. καὶ τοῦτό γε ἡ ἀρίστη μάλιστα ποιήσει καὶ
τελεώτατα οὖσα ἄδικος.
	Μανθάνω, ἔφην, ὅτι σὸς οὗτος ἦν ὁ λόγος. ἀλλὰ τόδε περὶ αὐτοῦ
σκοπῶ· πότερον ἡ κρείττων γιγνομένη πόλις πόλεως ἄνευ δικαιοσύνης τὴν
δύναμιν ταύτην ἕξει, ἢ ἀνάγκη αὐτῆι μετὰ δικαιοσύνης;
	Εἰ μέν, ἔφη, ὡς σὺ ἄρτι [351c] ἔλεγες ἔχει - ἡ
δικαιοσύνη σοφία - μετὰ δικαιοσύνης· εἰ δ' ὡς ἐγὼ ἔλεγον, μετὰ
ἀδικίας.
	Πάνυ ἄγαμαι, ἦν δ' ἐγώ, ὦ Θρασύμαχε, ὅτι οὐκ ἐπινεύεις μόνον καὶ
ἀνανεύεις, ἀλλὰ καὶ ἀποκρίνηι πάνυ καλῶς.
	Σοὶ γάρ, ἔφη, χαρίζομαι.

[23]
	Εὖ γε σὺ ποιῶν· ἀλλὰ δὴ καὶ τόδε μοι χάρισαι καὶ λέγε· δοκεῖς ἂν ἢ
πόλιν ἢ στρατόπεδον ἢ ληιστὰς ἢ κλέπτας ἢ ἄλλο τι ἔθνος, ὅσα κοινῆι ἐπί
τι ἔρχεται ἀδίκως, πρᾶξαι ἄν τι δύνασθαι, εἰ ἀδικοῖεν ἀλλήλους;
	[351d] Οὐ δῆτα, ἦ δ' ὅς.
	Τί δ' εἰ μὴ ἀδικοῖεν; οὐ μᾶλλον;
	Πάνυ γε.
	Στάσεις γάρ που, ὦ Θρασύμαχε, ἥ γε ἀδικία καὶ μίση καὶ μάχας ἐν
ἀλλήλοις παρέχει, ἡ δὲ δικαιοσύνη ὁμόνοιαν καὶ φιλίαν· ἦ γάρ;
	Ἔστω, ἦ δ' ὅς, ἵνα σοι μὴ διαφέρωμαι.
	Ἀλλ' εὖ γε σὺ ποιῶν, ὦ ἄριστε. τόδε δέ μοι λέγε· ἆρα εἰ τοῦτο
ἔργον ἀδικίας, μῖσος ἐμποιεῖν ὅπου ἂν ἐνῆι, οὐ καὶ ἐν ἐλευθέροις τε καὶ
δούλοις ἐγγιγνομένη μισεῖν ποιήσει ἀλλήλους καὶ στασιάζειν καὶ ἀδυνάτους
εἶναι κοινῆι [351e] μετ' ἀλλήλων πράττειν;
	Πάνυ γε.
	Τί δὲ ἂν ἐν δυοῖν ἐγγένηται; οὐ διοίσονται καὶ μισήσουσιν καὶ
ἐχθροὶ ἔσονται ἀλλήλοις τε καὶ τοῖς δικαίοις;
	Ἔσονται, ἔφη.
	Ἐὰν δὲ δή, ὦ θαυμάσιε, ἐν ἑνὶ ἐγγένηται ἀδικία, μῶν μὴ ἀπολεῖ τὴν
αὑτῆς δύναμιν, ἢ οὐδὲν ἧττον ἕξει;
	Μηδὲν ἧττον ἐχέτω, ἔφη.
	Οὐκοῦν τοιάνδε τινὰ φαίνεται ἔχουσα τὴν δύναμιν, οἵαν, ὧι ἂν
ἐγγένηται, εἴτε πόλει τινὶ εἴτε γένει εἴτε στρατοπέδωι εἴτε ἄλλωι
ὁτωιοῦν, πρῶτον μὲν ἀδύνατον [352a] αὐτὸ ποιεῖν πράττειν
μεθ' αὑτοῦ διὰ τὸ στασιάζειν καὶ διαφέρεσθαι, ἔτι δ' ἐχθρὸν εἶναι
ἑαυτῶι τε καὶ τῶι ἐναντίωι παντὶ καὶ τῶι δικαίωι; οὐχ οὕτως;
	Πάνυ γε.
	Καὶ ἐν ἑνὶ δὴ οἶμαι ἐνοῦσα ταὐτὰ ταῦτα ποιήσει ἅπερ πέφυκεν
ἐργάζεσθαι· πρῶτον μὲν ἀδύνατον αὐτὸν πράττειν ποιήσει στασιάζοντα καὶ
οὐχ ὁμονοοῦντα αὐτὸν ἑαυτῶι, ἔπειτα ἐχθρὸν καὶ ἑαυτῶι καὶ τοῖς δικαίοις·
ἦ γάρ;
	Ναί.
	Δίκαιοι δέ γ' εἰσίν, ὦ φίλε, καὶ οἱ θεοί;
	Ἔστω, [352b] ἔφη.
	Καὶ θεοῖς ἄρα ἐχθρὸς ἔσται ὁ ἄδικος, ὦ Θρασύμαχε, ὁ δὲ δίκαιος
φίλος.
	Εὐωχοῦ τοῦ λόγου, ἔφη, θαρρῶν· οὐ γὰρ ἔγωγέ σοι ἐναντιώσομαι, ἵνα
μὴ τοῖσδε ἀπέχθωμαι.
	Ἴθι δή, ἦν δ' ἐγώ, καὶ τὰ λοιπά μοι τῆς ἑστιάσεως ἀποπλήρωσον
ἀποκρινόμενος ὥσπερ καὶ νῦν. ὅτι μὲν γὰρ καὶ σοφώτεροι καὶ ἀμείνους καὶ
δυνατώτεροι πράττειν οἱ δίκαιοι φαίνονται, οἱ δὲ ἄδικοι οὐδὲ πράττειν
μετ' ἀλλήλων οἷοί τε - ἀλλὰ δὴ καὶ οὕς [352c] φαμεν
ἐρρωμένως πώποτέ τι μετ' ἀλλήλων κοινῆι πρᾶξαι ἀδίκους ὄντας, τοῦτο οὐ
παντάπασιν ἀληθὲς λέγομεν· οὐ γὰρ ἂν ἀπείχοντο ἀλλήλων κομιδῆι ὄντες
ἄδικοι, ἀλλὰ δῆλον ὅτι ἐνῆν τις αὐτοῖς δικαιοσύνη, ἣ αὐτοὺς ἐποίει μήτοι
καὶ ἀλλήλους γε καὶ ἐφ' οὓς ἦισαν ἅμα ἀδικεῖν, δι' ἣν ἔπραξαν ἃ
ἔπραξαν, ὥρμησαν δὲ ἐπὶ τὰ ἄδικα ἀδικίαι ἡμιμόχθηροι ὄντες, ἐπεὶ οἵ γε
παμπόνηροι καὶ τελέως ἄδικοι τελέως εἰσὶ καὶ πράττειν ἀδύνατοι - ταῦτα
[352d] μὲν οὖν ὅτι οὕτως ἔχει μανθάνω, ἀλλ' οὐχ ὡς σὺ τὸ
πρῶτον ἐτίθεσο· εἰ δὲ καὶ ἄμεινον ζῶσιν οἱ δίκαιοι τῶν ἀδίκων καὶ
εὐδαιμονέστεροί εἰσιν, ὅπερ τὸ ὕστερον προυθέμεθα σκέψασθαι, σκεπτέον.
φαίνονται μὲν οὖν καὶ νῦν, ὥς γέ μοι δοκεῖ, ἐξ ὧν εἰρήκαμεν· ὅμως δ'
ἔτι βέλτιον σκεπτέον. οὐ γὰρ περὶ τοῦ ἐπιτυχόντος ὁ λόγος, ἀλλὰ περὶ τοῦ
ὅντινα τρόπον χρὴ ζῆν.
	Σκόπει δή, ἔφη.
	Σκοπῶ, ἦν δ' ἐγώ. καί μοι λέγε· δοκεῖ τί σοι εἶναι ἵππου ἔργον;
	[352e] Ἔμοιγε.
	Ἆρ' οὖν τοῦτο ἂν θείης καὶ ἵππου καὶ ἄλλου ὁτουοῦν ἔργον, ὃ ἂν ἢ
μόνωι ἐκείνωι ποιῆι τις ἢ ἄριστα;
	Οὐ μανθάνω, ἔφη.
	Ἀλλ' ὧδε· ἔσθ' ὅτωι ἂν ἄλλωι ἴδοις ἢ ὀφθαλμοῖς;
	Οὐ δῆτα.
	Τί δέ; ἀκούσαις ἄλλωι ἢ ὠσίν;
	Οὐδαμῶς.
	Οὐκοῦν δικαίως [ἂν] ταῦτα τούτων φαμὲν ἔργα εἶναι;
	Πάνυ γε.
	Τί δέ; [353a] μαχαίραι ἂν ἀμπέλου κλῆμα ἀποτέμοις καὶ
σμίληι καὶ ἄλλοις πολλοῖς;
	Πῶς γὰρ οὔ;
	Ἀλλ' οὐδενί γ' ἂν οἶμαι οὕτω καλῶς ὡς δρεπάνωι τῶι ἐπὶ τούτωι
ἐργασθέντι.
	Ἀληθῆ.
	Ἆρ' οὖν οὐ τοῦτο τούτου ἔργον θήσομεν;
	Θήσομεν μὲν οὖν.

[24]
	Νῦν δὴ οἶμαι ἄμεινον ἂν μάθοις ὃ ἄρτι ἠρώτων, πυνθανόμενος εἰ οὐ
τοῦτο ἑκάστου εἴη ἔργον ὃ ἂν ἢ μόνον τι ἢ κάλλιστα τῶν ἄλλων
ἀπεργάζηται.
	Ἀλλά, ἔφη, μανθάνω τε καί μοι δοκεῖ τοῦτο ἑκάστου
[353b] πράγματος ἔργον εἶναι.
	Εἶεν, ἦν δ' ἐγώ. οὐκοῦν καὶ ἀρετὴ δοκεῖ σοι εἶναι ἑκάστωι ὧιπερ
καὶ ἔργον τι προστέτακται; ἴωμεν δὲ ἐπὶ τὰ αὐτὰ πάλιν· ὀφθαλμῶν, φαμέν,
ἔστι τι ἔργον;
	Ἔστιν.
	Ἆρ' οὖν καὶ ἀρετὴ ὀφθαλμῶν ἔστιν;
	Καὶ ἀρετή.
	Τί δέ; ὤτων ἦν τι ἔργον;
	Ναί.
	Οὐκοῦν καὶ ἀρετή;
	Καὶ ἀρετή.
	Τί δὲ πάντων πέρι τῶν ἄλλων; οὐχ οὕτω;
	Οὕτω.
	Ἔχε δή· ἆρ' ἄν ποτε ὄμματα τὸ αὑτῶν ἔργον καλῶς ἀπεργάσαιντο μὴ
ἔχοντα τὴν αὑτῶν [353c] οἰκείαν ἀρετήν, ἀλλ' ἀντὶ τῆς
ἀρετῆς κακίαν;
	Καὶ πῶς ἄν; ἔφη· τυφλότητα γὰρ ἴσως λέγεις ἀντὶ τῆς ὄψεως.
	Ἥτις, ἦν δ' ἐγώ, αὐτῶν ἡ ἀρετή· οὐ γάρ πω τοῦτο ἐρωτῶ, ἀλλ' εἰ
τῆι οἰκείαι μὲν ἀρετῆι τὸ αὑτῶν ἔργον εὖ ἐργάσεται τὰ ἐργαζόμενα, κακίαι
δὲ κακῶς.
	Ἀληθές, ἔφη, τοῦτό γε λέγεις.
	Οὐκοῦν καὶ ὦτα στερόμενα τῆς αὑτῶν ἀρετῆς κακῶς τὸ αὑτῶν ἔργον
ἀπεργάσεται;
	Πάνυ γε.
	Τίθεμεν οὖν καὶ τἆλλα πάντα εἰς [353d] τὸν αὐτὸν
λόγον;
	Ἔμοιγε δοκεῖ.
	Ἴθι δή, μετὰ ταῦτα τόδε σκέψαι. ψυχῆς ἔστιν τι ἔργον ὃ ἄλλωι τῶν
ὄντων οὐδ' ἂν ἑνὶ πράξαις, οἷον τὸ τοιόνδε· τὸ ἐπιμελεῖσθαι καὶ ἄρχειν
καὶ βουλεύεσθαι καὶ τὰ τοιαῦτα πάντα, ἔσθ' ὅτωι ἄλλωι ἢ ψυχῆι δικαίως
ἂν αὐτὰ ἀποδοῖμεν καὶ φαῖμεν ἴδια ἐκείνης εἶναι;
	Οὐδενὶ ἄλλωι.
	Τί δ' αὖ τὸ ζῆν; οὐ ψυχῆς φήσομεν ἔργον εἶναι;
	Μάλιστά γ', ἔφη.
	Οὐκοῦν καὶ ἀρετήν φαμέν τινα ψυχῆς εἶναι;
	Φαμέν.
	[353e] Ἆρ' οὖν ποτε, ὦ Θρασύμαχε, ψυχὴ τὰ αὑτῆς ἔργα
εὖ ἀπεργάσεται στερομένη τῆς οἰκείας ἀρετῆς, ἢ ἀδύνατον;
	Ἀδύνατον.
	Ἀνάγκη ἄρα κακῆι ψυχῆι κακῶς ἄρχειν καὶ ἐπιμελεῖσθαι, τῆι δὲ ἀγαθῆι
πάντα ταῦτα εὖ πράττειν.
	Ἀνάγκη.
	Οὐκοῦν ἀρετήν γε συνεχωρήσαμεν ψυχῆς εἶναι δικαιοσύνην, κακίαν δὲ
ἀδικίαν;
	Συνεχωρήσαμεν γάρ.
	Ἡ μὲν ἄρα δικαία ψυχὴ καὶ ὁ δίκαιος ἀνὴρ εὖ βιώσεται, κακῶς δὲ ὁ
ἄδικος.
	Φαίνεται, ἔφη, κατὰ τὸν σὸν λόγον.
	[354a] Ἀλλὰ μὴν ὅ γε εὖ ζῶν μακάριός τε καὶ εὐδαίμων,
ὁ δὲ μὴ τἀναντία.
	Πῶς γὰρ οὔ;
	Ὁ μὲν δίκαιος ἄρα εὐδαίμων, ὁ δ' ἄδικος ἄθλιος.
	Ἔστω, ἔφη.
	Ἀλλὰ μὴν ἄθλιόν γε εἶναι οὐ λυσιτελεῖ, εὐδαίμονα δέ.
	Πῶς γὰρ οὔ;
	Οὐδέποτ' ἄρα, ὦ μακάριε Θρασύμαχε, λυσιτελέστερον ἀδικία
δικαιοσύνης.
	Ταῦτα δή σοι, ἔφη, ὦ Σώκρατες, εἱστιάσθω ἐν τοῖς Βενδιδίοις.
	Ὑπὸ σοῦ γε, ἦν δ' ἐγώ, ὦ Θρασύμαχε, ἐπειδή μοι πρᾶιος ἐγένου καὶ
χαλεπαίνων ἐπαύσω. οὐ μέντοι καλῶς γε εἱστίαμαι, δι'
[354b] ἐμαυτὸν ἀλλ' οὐ διὰ σέ· ἀλλ' ὥσπερ οἱ λίχνοι τοῦ
ἀεὶ παραφερομένου ἀπογεύονται ἁρπάζοντες, πρὶν τοῦ προτέρου μετρίως
ἀπολαῦσαι, καὶ ἐγώ μοι δοκῶ οὕτω, πρὶν ὃ τὸ πρῶτον ἐσκοποῦμεν εὑρεῖν, τὸ
δίκαιον ὅτι ποτ' ἐστίν, ἀφέμενος ἐκείνου ὁρμῆσαι ἐπὶ τὸ σκέψασθαι περὶ
αὐτοῦ εἴτε κακία ἐστὶν καὶ ἀμαθία, εἴτε σοφία καὶ ἀρετή, καὶ ἐμπεσόντος
αὖ ὕστερον λόγου, ὅτι λυσιτελέστερον ἡ ἀδικία τῆς δικαιοσύνης, οὐκ
ἀπεσχόμην τὸ μὴ οὐκ ἐπὶ τοῦτο ἐλθεῖν ἀπ' ἐκείνου, ὥστε μοι
[354c] νυνὶ γέγονεν ἐκ τοῦ διαλόγου μηδὲν εἰδέναι· ὁπότε
γὰρ τὸ δίκαιον μὴ οἶδα ὅ ἐστιν, σχολῆι εἴσομαι εἴτε ἀρετή τις οὖσα
τυγχάνει εἴτε καὶ οὔ, καὶ πότερον ὁ ἔχων αὐτὸ οὐκ εὐδαίμων ἐστὶν ἢ
εὐδαίμων.
