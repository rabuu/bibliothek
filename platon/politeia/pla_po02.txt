[1]
	 [357a] Ἐγὼ μὲν οὖν ταῦτα εἰπὼν ὤιμην λόγου
ἀπηλλάχθαι· τὸ δ' ἦν ἄρα, ὡς ἔοικε, προοίμιον. ὁ γὰρ Γλαύκων ἀεί τε δὴ
ἀνδρειότατος ὢν τυγχάνει πρὸς ἅπαντα, καὶ δὴ καὶ τότε τοῦ Θρασυμάχου τὴν
ἀπόρρησιν οὐκ ἀπεδέξατο, ἀλλ' ἔφη· Ὦ Σώκρατες, πότερον ἡμᾶς βούλει
δοκεῖν πεπεικέναι ἢ ὡς ἀληθῶς [357b] πεῖσαι ὅτι παντὶ
τρόπωι ἄμεινόν ἐστιν δίκαιον εἶναι ἢ ἄδικον;
	 Ὡς ἀληθῶς, εἶπον, ἔγωγ' ἂν ἑλοίμην, εἰ ἐπ' ἐμοὶ εἴη.
	 Οὐ τοίνυν, ἔφη, ποιεῖς ὃ βούλει. λέγε γάρ μοι· ἆρά σοι δοκεῖ
τοιόνδε τι εἶναι ἀγαθόν, ὃ δεξαίμεθ' ἂν ἔχειν οὐ τῶν ἀποβαινόντων
ἐφιέμενοι, ἀλλ' αὐτὸ αὑτοῦ ἕνεκα ἀσπαζόμενοι, οἷον τὸ χαίρειν καὶ αἱ
ἡδοναὶ ὅσαι ἀβλαβεῖς καὶ μηδὲν εἰς τὸν ἔπειτα χρόνον διὰ ταύτας γίγνεται
ἄλλο ἢ χαίρειν ἔχοντα;
	 Ἔμοιγε, ἦν δ' ἐγώ, δοκεῖ τι εἶναι τοιοῦτον.
	 [357c] Τί δέ; ὃ αὐτό τε αὑτοῦ χάριν ἀγαπῶμεν καὶ τῶν
ἀπ' αὐτοῦ γιγνομένων, οἷον αὖ τὸ φρονεῖν καὶ τὸ ὁρᾶν καὶ τὸ ὑγιαίνειν;
τὰ γὰρ τοιαῦτά που δι' ἀμφότερα ἀσπαζόμεθα.
	 Ναί, εἶπον.
	 Τρίτον δὲ ὁρᾶις τι, ἔφη, εἶδος ἀγαθοῦ, ἐν ὧι τὸ γυμνάζεσθαι καὶ τὸ
κάμνοντα ἰατρεύεσθαι καὶ ἰάτρευσίς τε καὶ ὁ ἄλλος χρηματισμός; ταῦτα γὰρ
ἐπίπονα φαῖμεν ἄν, ὠφελεῖν δὲ ἡμᾶς, καὶ αὐτὰ μὲν ἑαυτῶν
[357d] ἕνεκα οὐκ ἂν δεξαίμεθα ἔχειν, τῶν δὲ μισθῶν τε
χάριν καὶ τῶν ἄλλων ὅσα γίγνεται ἀπ' αὐτῶν.
	 Ἔστιν γὰρ οὖν, ἔφην, καὶ τοῦτο τρίτον. ἀλλὰ τί δή;
	 Ἐν ποίωι, ἔφη, τούτων τὴν δικαιοσύνην τιθεῖς;
	 Ἐγὼ μὲν οἶμαι, ἦν δ' ἐγ[358a]ώ, ἐν τῶι καλλίστωι, ὃ
καὶ δι' αὑτὸ καὶ διὰ τὰ γιγνόμενα ἀπ' αὐτοῦ ἀγαπητέον τῶι μέλλοντι
μακαρίωι ἔσεσθαι.
	 Οὐ τοίνυν δοκεῖ, ἔφη, τοῖς πολλοῖς, ἀλλὰ τοῦ ἐπιπόνου εἴδους, ὃ
μισθῶν θ' ἕνεκα καὶ εὐδοκιμήσεων διὰ δόξαν ἐπιτηδευτέον, αὐτὸ δὲ δι'
αὑτὸ φευκτέον ὡς ὂν χαλεπόν.

[2]
	 Οἶδα, ἦν δ' ἐγώ, ὅτι δοκεῖ οὕτω καὶ πάλαι ὑπὸ Θρασυμάχου ὡς
τοιοῦτον ὂν ψέγεται, ἀδικία δ' ἐπαινεῖται· ἀλλ' ἐγώ τις, ὡς ἔοικε,
δυσμαθής.
	 Ἴθι [358b] δή, ἔφη, ἄκουσον καὶ ἐμοῦ, ἐάν σοι ἔτι
ταὐτὰ δοκῆι. Θρασύμαχος γάρ μοι φαίνεται πρωιαίτερον τοῦ δέοντος ὑπὸ σοῦ
ὥσπερ ὄφις κηληθῆναι, ἐμοὶ δὲ οὔπω κατὰ νοῦν ἡ ἀπόδειξις γέγονεν περὶ
ἑκατέρου· ἐπιθυμῶ γὰρ ἀκοῦσαι τί τ' ἔστιν ἑκάτερον καὶ τίνα ἔχει
δύναμιν αὐτὸ καθ' αὑτὸ ἐνὸν ἐν τῆι ψυχῆι, τοὺς δὲ μισθοὺς καὶ τὰ
γιγνόμενα ἀπ' αὐτῶν ἐᾶσαι χαίρειν. οὑτωσὶ οὖν ποιήσω, ἐὰν καὶ σοὶ
δοκῆι· ἐπανανεώσομαι τὸν Θρασυμάχου λόγον, καὶ [358c]
πρῶτον μὲν ἐρῶ δικαιοσύνην οἷον εἶναί φασιν καὶ ὅθεν γεγονέναι, δεύτερον
δὲ ὅτι πάντες αὐτὸ οἱ ἐπιτηδεύοντες ἄκοντες ἐπιτηδεύουσιν ὡς ἀναγκαῖον
ἀλλ' οὐχ ὡς ἀγαθόν, τρίτον δὲ ὅτι εἰκότως αὐτὸ δρῶσι· πολὺ γὰρ ἀμείνων
ἄρα ὁ τοῦ ἀδίκου ἢ ὁ τοῦ δικαίου βίος, ὡς λέγουσιν. ἐπεὶ ἔμοιγε, ὦ
Σώκρατες, οὔ τι δοκεῖ οὕτως· ἀπορῶ μέντοι διατεθρυλημένος τὰ ὦτα ἀκούων
Θρασυμάχου καὶ μυρίων ἄλλων, τὸν δὲ ὑπὲρ τῆς δικαιοσύνης λόγον,
[358d] ὡς ἄμεινον ἀδικίας, οὐδενός πω ἀκήκοα ὡς βούλομαι·
βούλομαι δὲ αὐτὸ καθ' αὑτὸ ἐγκωμιαζόμενον ἀκοῦσαι, μάλιστα δ' οἶμαι ἂν
σοῦ πυθέσθαι. διὸ κατατείνας ἐρῶ τὸν ἄδικον βίον ἐπαινῶν, εἰπὼν δὲ
ἐνδείξομαί σοι ὃν τρόπον αὖ βούλομαι καὶ σοῦ ἀκούειν ἀδικίαν μὲν
ψέγοντος, δικαιοσύνην δὲ ἐπαινοῦντος. ἀλλ' ὅρα εἴ σοι βουλομένωι ἃ
λέγω.
	 Πάντων μάλιστα, ἦν δ' ἐγώ· περὶ γὰρ τίνος [358e] ἂν
μᾶλλον πολλάκις τις νοῦν ἔχων χαίροι λέγων καὶ ἀκούων;
	 Κάλλιστα, ἔφη, λέγεις· καὶ ὃ πρῶτον ἔφην ἐρεῖν, περὶ τούτου ἄκουε,
τί ὄν τε καὶ ὅθεν γέγονε δικαιοσύνη.
	 Πεφυκέναι γὰρ δή φασιν τὸ μὲν ἀδικεῖν ἀγαθόν, τὸ δὲ ἀδικεῖσθαι
κακόν, πλέονι δὲ κακῶι ὑπερβάλλειν τὸ ἀδικεῖσθαι ἢ ἀγαθῶι τὸ ἀδικεῖν,
ὥστ' ἐπειδὰν ἀλλήλους ἀδικῶσί τε καὶ ἀδικῶνται καὶ ἀμφοτέρων γεύωνται,
τοῖς μὴ δυναμένοις τὸ μὲν ἐκφεύγειν [359a] τὸ δὲ αἱρεῖν
δοκεῖ λυσιτελεῖν συνθέσθαι ἀλλήλοις μήτ' ἀδικεῖν μήτ' ἀδικεῖσθαι· καὶ
ἐντεῦθεν δὴ ἄρξασθαι νόμους τίθεσθαι καὶ συνθήκας αὑτῶν, καὶ ὀνομάσαι τὸ
ὑπὸ τοῦ νόμου ἐπίταγμα νόμιμόν τε καὶ δίκαιον· καὶ εἶναι δὴ ταύτην
γένεσίν τε καὶ οὐσίαν δικαιοσύνης, μεταξὺ οὖσαν τοῦ μὲν ἀρίστου ὄντος,
ἐὰν ἀδικῶν μὴ διδῶι δίκην, τοῦ δὲ κακίστου, ἐὰν ἀδικούμενος τιμωρεῖσθαι
ἀδύνατος ἦι· τὸ δὲ δίκαιον ἐν μέσωι ὂν τούτων ἀμφοτέρων ἀγαπᾶσθαι οὐχ
[359b] ὡς ἀγαθόν, ἀλλ' ὡς ἀρρωστίαι τοῦ ἀδικεῖν
τιμώμενον· ἐπεὶ τὸν δυνάμενον αὐτὸ ποιεῖν καὶ ὡς ἀληθῶς ἄνδρα οὐδ' ἂν
ἑνί ποτε συνθέσθαι τὸ μήτε ἀδικεῖν μήτε ἀδικεῖσθαι· μαίνεσθαι γὰρ ἄν. ἡ
μὲν οὖν δὴ φύσις δικαιοσύνης, ὦ Σώκρατες, αὕτη τε καὶ τοιαύτη, καὶ ἐξ ὧν
πέφυκε τοιαῦτα, ὡς ὁ λόγος.

[3]
	 Ὡς δὲ καὶ οἱ ἐπιτηδεύοντες ἀδυναμίαι τοῦ ἀδικεῖν ἄκοντες αὐτὸ
ἐπιτηδεύουσι, μάλιστ' ἂν αἰσθοίμεθα, εἰ τοιόνδε ποιήσαιμεν τῆι
διανοίαι· [359c] δόντες ἐξουσίαν ἑκατέρωι ποιεῖν ὅτι ἂν
βούληται, τῶι τε δικαίωι καὶ τῶι ἀδίκωι, εἶτ' ἐπακολουθήσαιμεν θεώμενοι
ποῖ ἡ ἐπιθυμία ἑκάτερον ἄξει. ἐπ' αὐτοφώρωι οὖν λάβοιμεν ἂν τὸν δίκαιον
τῶι ἀδίκωι εἰς ταὐτὸν ἰόντα διὰ τὴν πλεονεξίαν, ὃ πᾶσα φύσις διώκειν
πέφυκεν ὡς ἀγαθόν, νόμωι δὲ βίαι παράγεται ἐπὶ τὴν τοῦ ἴσου τιμήν. εἴη
δ' ἂν ἡ ἐξουσία ἣν λέγω τοιάδε μάλιστα, εἰ αὐτοῖς γένοιτο οἵαν ποτέ
φασιν δύναμιν Γύγηι, τῶι [359d] τοῦ Λυδοῦ προγόνωι
γενέσθαι. εἶναι μὲν γὰρ αὐτὸν ποιμένα θητεύοντα παρὰ τῶι τότε Λυδίας
ἄρχοντι, ὄμβρου δὲ πολλοῦ γενομένου καὶ σεισμοῦ ῥαγῆναί τι τῆς γῆς καὶ
γενέσθαι χάσμα κατὰ τὸν τόπον ἧι ἔνεμεν. ἰδόντα δὲ καὶ θαυμάσαντα
καταβῆναι καὶ ἰδεῖν ἄλλα τε δὴ ἃ μυθολογοῦσιν θαυμαστὰ καὶ ἵππον
χαλκοῦν, κοῖλον, θυρίδας ἔχοντα, καθ' ἃς ἐγκύψαντα ἰδεῖν ἐνόντα νεκρόν,
ὡς φαίνεσθαι μείζω ἢ κατ' ἄνθρωπον, τοῦτον δὲ ἄλλο μὲν οὐδέν,
[359e] περὶ δὲ τῆι χειρὶ χρυσοῦν δακτύλιον, ὃν
περιελόμενον ἐκβῆναι. συλλόγου δὲ γενομένου τοῖς ποιμέσιν εἰωθότος, ἵν'
ἐξαγγέλλοιεν κατὰ μῆνα τῶι βασιλεῖ τὰ περὶ τὰ ποίμνια, ἀφικέσθαι καὶ
ἐκεῖνον ἔχοντα τὸν δακτύλιον· καθήμενον οὖν μετὰ τῶν ἄλλων τυχεῖν τὴν
σφενδόνην τοῦ δακτυλίου περιαγαγόντα πρὸς ἑαυτὸν εἰς τὸ εἴσω τῆς χειρός,
τούτου δὲ γενομένου ἀφανῆ αὐτὸν γενέ[360a]σθαι τοῖς
παρακαθημένοις, καὶ διαλέγεσθαι ὡς περὶ οἰχομένου. καὶ τὸν θαυμάζειν τε
καὶ πάλιν ἐπιψηλαφῶντα τὸν δακτύλιον στρέψαι ἔξω τὴν σφενδόνην, καὶ
στρέψαντα φανερὸν γενέσθαι. καὶ τοῦτο ἐννοήσαντα ἀποπειρᾶσθαι τοῦ
δακτυλίου εἰ ταύτην ἔχοι τὴν δύναμιν, καὶ αὐτῶι οὕτω συμβαίνειν,
στρέφοντι μὲν εἴσω τὴν σφενδόνην ἀδήλωι γίγνεσθαι, ἔξω δὲ δήλωι·
αἰσθόμενον δὲ εὐθὺς διαπράξασθαι τῶν ἀγγέλων γενέσθαι τῶν παρὰ τὸν
βασιλέα, [360b] ἐλθόντα δὲ καὶ τὴν γυναῖκα αὐτοῦ
μοιχεύσαντα, μετ' ἐκείνης ἐπιθέμενον τῶι βασιλεῖ ἀποκτεῖναι καὶ τὴν
ἀρχὴν οὕτω κατασχεῖν. εἰ οὖν δύο τοιούτω δακτυλίω γενοίσθην, καὶ τὸν μὲν
ὁ δίκαιος περιθεῖτο, τὸν δὲ ὁ ἄδικος, οὐδεὶς ἂν γένοιτο, ὡς δόξειεν,
οὕτως ἀδαμάντινος, ὃς ἂν μείνειεν ἐν τῆι δικαιοσύνηι καὶ τολμήσειεν
ἀπέχεσθαι τῶν ἀλλοτρίων καὶ μὴ ἅπτεσθαι, ἐξὸν αὐτῶι καὶ ἐκ τῆς ἀγορᾶς
ἀδεῶς ὅτι βούλοιτο λαμβάνειν, καὶ εἰσιόντι εἰς [360c] τὰς
οἰκίας συγγίγνεσθαι ὅτωι βούλοιτο, καὶ ἀποκτεινύναι καὶ ἐκ δεσμῶν λύειν
οὕστινας βούλοιτο, καὶ τἆλλα πράττειν ἐν τοῖς ἀνθρώποις ἰσόθεον ὄντα.
οὕτω δὲ δρῶν οὐδὲν ἂν διάφορον τοῦ ἑτέρου ποιοῖ, ἀλλ' ἐπὶ ταὔτ' ἂν
ἴοιεν ἀμφότεροι. καίτοι μέγα τοῦτο τεκμήριον ἂν φαίη τις ὅτι οὐδεὶς ἑκὼν
δίκαιος ἀλλ' ἀναγκαζόμενος, ὡς οὐκ ἀγαθοῦ ἰδίαι ὄντος, ἐπεὶ ὅπου γ' ἂν
οἴηται ἕκαστος οἷός τε ἔσεσθαι ἀδικεῖν, ἀδικεῖν. λυσιτελεῖν γὰρ δὴ
οἴεται [360d] πᾶς ἀνὴρ πολὺ μᾶλλον ἰδίαι τὴν ἀδικίαν τῆς
δικαιοσύνης, ἀληθῆ οἰόμενος, ὡς φήσει ὁ περὶ τοῦ τοιούτου λόγου λέγων·
ἐπεὶ εἴ τις τοιαύτης ἐξουσίας ἐπιλαβόμενος μηδέν ποτε ἐθέλοι ἀδικῆσαι
μηδὲ ἅψαιτο τῶν ἀλλοτρίων, ἀθλιώτατος μὲν ἂν δόξειεν εἶναι τοῖς
αἰσθανομένοις καὶ ἀνοητότατος, ἐπαινοῖεν δ' ἂν αὐτὸν ἀλλήλων ἐναντίον
ἐξαπατῶντες ἀλλήλους διὰ τὸν τοῦ ἀδικεῖσθαι φόβον. ταῦτα μὲν οὖν δὴ
οὕτω.

[4]
	 Τὴν δὲ κρίσιν αὐτὴν τοῦ βίου πέρι ὧν [360e] λέγομεν,
ἐὰν διαστησώμεθα τόν τε δικαιότατον καὶ τὸν ἀδικώτατον, οἷοί τ' ἐσόμεθα
κρῖναι ὀρθῶς· εἰ δὲ μή, οὔ. τίς οὖν δὴ ἡ διάστασις; ἥδε· μηδὲν ἀφαιρῶμεν
μήτε τοῦ ἀδίκου ἀπὸ τῆς ἀδικίας, μήτε τοῦ δικαίου ἀπὸ τῆς δικαιοσύνης,
ἀλλὰ τέλεον ἑκάτερον εἰς τὸ ἑαυτοῦ ἐπιτήδευμα τιθῶμεν. πρῶτον μὲν οὖν ὁ
ἄδικος ὥσπερ οἱ δεινοὶ δημιουργοὶ ποιείτω, οἷον κυβερνήτης ἄκρος ἢ
ἰατρὸς τά τε ἀδύνατα ἐν τῆι τέχνηι καὶ τὰ δυνατὰ διαισθάνεται, καὶ
[361a] τοῖς μὲν ἐπιχειρεῖ, τὰ δὲ ἐᾶι· ἔτι δὲ ἐὰν ἄρα πηι
σφαλῆι, ἱκανὸς ἐπανορθοῦσθαι, οὕτω καὶ ὁ ἄδικος ἐπιχειρῶν ὀρθῶς τοῖς
ἀδικήμασιν λανθανέτω, εἰ μέλλει σφόδρα ἄδικος εἶναι. τὸν ἁλισκόμενον δὲ
φαῦλον ἡγητέον· ἐσχάτη γὰρ ἀδικία δοκεῖν δίκαιον εἶναι μὴ ὄντα. δοτέον
οὖν τῶι τελέως ἀδίκωι τὴν τελεωτάτην ἀδικίαν, καὶ οὐκ ἀφαιρετέον ἀλλ'
ἐατέον τὰ μέγιστα ἀδικοῦντα τὴν μεγίστην δόξαν αὑτῶι παρεσκευακέναι εἰς
δικαιοσύνην, [361b] καὶ ἐὰν ἄρα σφάλληταί τι,
ἐπανορθοῦσθαι δυνατῶι εἶναι, λέγειν τε ἱκανῶι ὄντι πρὸς τὸ πείθειν, ἐάν
τι μηνύηται τῶν ἀδικημάτων, καὶ βιάσασθαι ὅσα ἂν βίας δέηται, διά τε
ἀνδρείαν καὶ ῥώμην καὶ διὰ παρασκευὴν φίλων καὶ οὐσίας. τοῦτον δὲ
τοιοῦτον θέντες τὸν δίκαιον αὖ παρ' αὐτὸν ἱστῶμεν τῶι λόγωι, ἄνδρα
ἁπλοῦν καὶ γενναῖον, κατ' Αἰσχύλον «οὐ δοκεῖν ἀλλ' εἶναι ἀγαθὸν»
[(Aisch. Sept. 592)] ἐθέλοντα. ἀφαιρετέον δὴ τὸ δοκεῖν. εἰ
γὰρ δόξει δίκαιος εἶναι, [361c] ἔσονται αὐτῶι τιμαὶ καὶ
δωρεαὶ δοκοῦντι τοιούτωι εἶναι· ἄδηλον οὖν εἴτε τοῦ δικαίου εἴτε τῶν
δωρεῶν τε καὶ τιμῶν ἕνεκα τοιοῦτος εἴη. γυμνωτέος δὴ πάντων πλὴν
δικαιοσύνης καὶ ποιητέος ἐναντίως διακείμενος τῶι προτέρωι· μηδὲν γὰρ
ἀδικῶν δόξαν ἐχέτω τὴν μεγίστην ἀδικίας, ἵνα ἦι βεβασανισμένος εἰς
δικαιοσύνην τῶι μὴ τέγγεσθαι ὑπὸ κακοδοξίας καὶ τῶν ὑπ' αὐτῆς
γιγνομένων, ἀλλὰ ἴτω ἀμετάστατος μέχρι θανάτου, [361d]
δοκῶν μὲν εἶναι ἄδικος διὰ βίου, ὢν δὲ δίκαιος, ἵνα ἀμφότεροι εἰς τὸ
ἔσχατον ἐληλυθότες, ὁ μὲν δικαιοσύνης, ὁ δὲ ἀδικίας, κρίνωνται ὁπότερος
αὐτοῖν εὐδαιμονέστερος.

[5]
	 Βαβαῖ, ἦν δ' ἐγώ, ὦ φίλε Γλαύκων, ὡς ἐρρωμένως ἑκάτερον ὥσπερ
ἀνδριάντα εἰς τὴν κρίσιν ἐκκαθαίρεις τοῖν ἀνδροῖν.
	 Ὡς μάλιστ', ἔφη, δύναμαι. ὄντοιν δὲ τοιούτοιν, οὐδὲν ἔτι, ὡς
ἐγὦιμαι, χαλεπὸν ἐπεξελθεῖν τῶι λόγωι οἷος ἑκάτερον βίος ἐπιμένει.
λεκτέον [361e] οὖν· καὶ δὴ κἂν ἀγροικοτέρως λέγηται, μὴ
ἐμὲ οἴου λέγειν, ὦ Σώκρατες, ἀλλὰ τοὺς ἐπαινοῦντας πρὸ δικαιοσύνης
ἀδικίαν. ἐροῦσι δὲ τάδε, ὅτι οὕτω διακείμενος ὁ δίκαιος μαστιγώσεται,
στρεβλώσεται, δεδήσεται, ἐκκαυθήσεται τὠφθαλμώ, τελευτῶν
[362a] πάντα κακὰ παθὼν ἀνασχινδυλευθήσεται καὶ γνώσεται
ὅτι οὐκ εἶναι δίκαιον ἀλλὰ δοκεῖν δεῖ ἐθέλειν. τὸ δὲ τοῦ Αἰσχύλου πολὺ
ἦν ἄρα ὀρθότερον λέγειν κατὰ τοῦ ἀδίκου. τῶι ὄντι γὰρ φήσουσι τὸν
ἄδικον, ἅτε ἐπιτηδεύοντα πρᾶγμα ἀληθείας ἐχόμενον καὶ οὐ πρὸς δόξαν
ζῶντα, οὐ δοκεῖν ἄδικον ἀλλ' εἶναι ἐθέλειν,
	 βαθεῖαν ἄλοκα διὰ φρενὸς καρπούμενον,
	 [362b] ἐξ ἧς τὰ κεδνὰ βλαστάνει βουλεύματα,
	 [(Aisch. Sept. 593/94)]
πρῶτον μὲν ἄρχειν ἐν τῆι πόλει δοκοῦντι δικαίωι εἶναι, ἔπειτα γαμεῖν
ὁπόθεν ἂν βούληται, ἐκδιδόναι εἰς οὓς ἂν βούληται, συμβάλλειν, κοινωνεῖν
οἷς ἂν ἐθέληι, καὶ παρὰ ταῦτα πάντα ὠφελεῖσθαι κερδαίνοντα τῶι μὴ
δυσχεραίνειν τὸ ἀδικεῖν· εἰς ἀγῶνας τοίνυν ἰόντα καὶ ἰδίαι καὶ δημοσίαι
περιγίγνεσθαι καὶ πλεονεκτεῖν τῶν ἐχθρῶν, πλεονεκτοῦντα δὲ πλουτεῖν καὶ
τούς τε φίλους εὖ ποιεῖν καὶ τοὺς ἐχθροὺς [362c] βλάπτειν,
καὶ θεοῖς θυσίας καὶ ἀναθήματα ἱκανῶς καὶ μεγαλοπρεπῶς θύειν τε καὶ
ἀνατιθέναι, καὶ θεραπεύειν τοῦ δικαίου πολὺ ἄμεινον τοὺς θεοὺς καὶ τῶν
ἀνθρώπων οὓς ἂν βούληται, ὥστε καὶ θεοφιλέστερον αὐτὸν εἶναι μᾶλλον
προσήκειν ἐκ τῶν εἰκότων ἢ τὸν δίκαιον. οὕτω φασίν, ὦ Σώκρατες, παρὰ
θεῶν καὶ παρ' ἀνθρώπων τῶι ἀδίκωι παρεσκευάσθαι τὸν βίον ἄμεινον ἢ τῶι
δικαίωι.

[6]
	 Ταῦτ' εἰπόντος τοῦ Γλαύκωνος ἐγὼ μὲν [362d] ἐν νῶι
εἶχόν τι λέγειν πρὸς ταῦτα, ὁ δὲ ἀδελφὸς αὐτοῦ Ἀδείμαντος, Οὔ τί που
οἴει, ἔφη, ὦ Σώκρατες, ἱκανῶς εἰρῆσθαι περὶ τοῦ λόγου;
	 Ἀλλὰ τί μήν; εἶπον.
	 Αὐτό, ἦ δ' ὅς, οὐκ εἴρηται ὃ μάλιστα ἔδει ῥηθῆναι.
	 Οὐκοῦν, ἦν δ' ἐγώ, τὸ λεγόμενον, ἀδελφὸς ἀνδρὶ παρείη· ὥστε καὶ
σύ, εἴ τι ὅδε ἐλλείπει, ἐπάμυνε. καίτοι ἐμέ γε ἱκανὰ καὶ τὰ ὑπὸ τούτου
ῥηθέντα καταπαλαῖσαι καὶ ἀδύνατον ποιῆσαι βοηθεῖν δικαιοσύνηι.
	 [362e] Καὶ ὅς, Οὐδέν, ἔφη, λέγεις· ἀλλ' ἔτι καὶ
τάδε ἄκουε. δεῖ γὰρ διελθεῖν ἡμᾶς καὶ τοὺς ἐναντίους λόγους ὧν ὅδε
εἶπεν, οἳ δικαιοσύνην μὲν ἐπαινοῦσιν, ἀδικίαν δὲ ψέγουσιν, ἵν' ἦι
σαφέστερον ὅ μοι δοκεῖ βούλεσθαι Γλαύκων. λέγουσι δέ που καὶ
παρακελεύονται πατέρες τε ὑέσιν, καὶ πάντες οἱ τινῶν κηδόμενοι, ὡς χρὴ
δίκαιον [363a] εἶναι, οὐκ αὐτὸ δικαιοσύνην ἐπαινοῦντες
ἀλλὰ τὰς ἀπ' αὐτῆς εὐδοκιμήσεις, ἵνα δοκοῦντι δικαίωι εἶναι γίγνηται
ἀπὸ τῆς δόξης ἀρχαί τε καὶ γάμοι καὶ ὅσαπερ Γλαύκων διῆλθεν ἄρτι, ἀπὸ
τοῦ εὐδοκιμεῖν ὄντα τῶι δικαίωι. ἐπὶ πλέον δὲ οὗτοι τὰ τῶν δοξῶν
λέγουσιν. τὰς γὰρ παρὰ θεῶν εὐδοκιμήσεις ἐμβάλλοντες ἄφθονα ἔχουσι
λέγειν ἀγαθά, τοῖς ὁσίοις ἅ φασι θεοὺς διδόναι· ὥσπερ ὁ γενναῖος Ἡσίοδός
τε καὶ Ὅμηρός φασιν, ὁ μὲν τὰς δρῦς [363b] τοῖς δικαίοις
τοὺς θεοὺς ποιεῖν ἄκρας μέν τε φέρειν βαλάνους, μέσσας δὲ μελίσσας·
εἰροπόκοι δ' ὄιες, φησίν, μαλλοῖς καταβεβρίθασιν [(Hes. Erg.
232-233)], καὶ ἄλλα δὴ πολλὰ ἀγαθὰ τούτων ἐχόμενα. παραπλήσια
δὲ καὶ ὁ ἕτερος· ὥς τέ τευ γάρ φησιν
	            ἢ βασιλῆος ἀμύμονος ὅς τε θεουδὴς
	 εὐδικίας ἀνέχηισι, φέρηισι δὲ γαῖα μέλαινα
	 [363c] πυροὺς καὶ κριθάς, βρίθηισι δὲ δένδρεα
καρπῶι,
	 τίκτηι δ' ἔμπεδα μῆλα, θάλασσα δὲ παρέχηι ἰχθῦς.
	 [(Hom. Od. XIX, 109, 111-113)]
Μουσαῖος δὲ τούτων νεανικώτερα τἀγαθὰ καὶ ὁ ὑὸς αὐτοῦ παρὰ θεῶν διδόασιν
τοῖς δικαίοις· εἰς Ἅιδου γὰρ ἀγαγόντες τῶι λόγωι καὶ κατακλίναντες καὶ
συμπόσιον τῶν ὁσίων κατασκευάσαντες ἐστεφανωμένους ποιοῦσιν
[363d] τὸν ἅπαντα χρόνον ἤδη διάγειν μεθύοντας, ἡγησάμενοι
κάλλιστον ἀρετῆς μισθὸν μέθην αἰώνιον. οἱ δ' ἔτι τούτων μακροτέρους
ἀποτείνουσιν μισθοὺς παρὰ θεῶν· παῖδας γὰρ παίδων φασὶ καὶ γένος
κατόπισθεν λείπεσθαι τοῦ ὁσίου καὶ εὐόρκου. ταῦτα δὴ καὶ ἄλλα τοιαῦτα
ἐγκωμιάζουσιν δικαιοσύνην· τοὺς δὲ ἀνοσίους αὖ καὶ ἀδίκους εἰς πηλόν
τινα κατορύττουσιν ἐν Ἅιδου καὶ κοσκίνωι ὕδωρ ἀναγκάζουσι φέρειν, ἔτι τε
ζῶντας [363e] εἰς κακὰς δόξας ἄγοντες, ἅπερ Γλαύκων περὶ
τῶν δικαίων δοξαζομένων δὲ ἀδίκων διῆλθε τιμωρήματα, ταῦτα περὶ τῶν
ἀδίκων λέγουσιν, ἄλλα δὲ οὐκ ἔχουσιν. ὁ μὲν οὖν ἔπαινος καὶ ὁ ψόγος
οὗτος ἑκατέρων.

[7]
	 Πρὸς δὲ τούτοις σκέψαι, ὦ Σώκρατες, ἄλλο αὖ εἶδος λόγων περὶ
δικαιοσύνης τε καὶ ἀδικίας ἰδίαι τε λεγόμενον καὶ ὑπὸ ποιητῶν.
[364a] πάντες γὰρ ἐξ ἑνὸς στόματος ὑμνοῦσιν ὡς καλὸν μὲν ἡ
σωφροσύνη τε καὶ δικαιοσύνη, χαλεπὸν μέντοι καὶ ἐπίπονον, ἀκολασία δὲ
καὶ ἀδικία ἡδὺ μὲν καὶ εὐπετὲς κτήσασθαι, δόξηι δὲ μόνον καὶ νόμωι
αἰσχρόν· λυσιτελέστερα δὲ τῶν δικαίων τὰ ἄδικα ὡς ἐπὶ τὸ πλῆθος λέγουσι,
καὶ πονηροὺς πλουσίους καὶ ἄλλας δυνάμεις ἔχοντας εὐδαιμονίζειν καὶ
τιμᾶν εὐχερῶς ἐθέλουσιν δημοσίαι τε καὶ ἰδίαι, τοὺς δὲ ἀτιμάζειν καὶ
ὑπερορᾶν, οἳ ἄν πηι [364b] ἀσθενεῖς τε καὶ πένητες ὦσιν,
ὁμολογοῦντες αὐτοὺς ἀμείνους εἶναι τῶν ἑτέρων. τούτων δὲ πάντων οἱ περὶ
θεῶν τε λόγοι καὶ ἀρετῆς θαυμασιώτατοι λέγονται, ὡς ἄρα καὶ θεοὶ πολλοῖς
μὲν ἀγαθοῖς δυστυχίας τε καὶ βίον κακὸν ἔνειμαν, τοῖς δ' ἐναντίοις
ἐναντίαν μοῖραν. ἀγύρται δὲ καὶ μάντεις ἐπὶ πλουσίων θύρας ἰόντες
πείθουσιν ὡς ἔστι παρὰ σφίσι δύναμις ἐκ θεῶν ποριζομένη θυσίαις τε καὶ
ἐπωιδαῖς, εἴτε τι ἀδίκημά του [364c] γέγονεν αὐτοῦ ἢ
προγόνων, ἀκεῖσθαι μεθ' ἡδονῶν τε καὶ ἑορτῶν, ἐάν τέ τινα ἐχθρὸν
πημῆναι ἐθέληι, μετὰ σμικρῶν δαπανῶν ὁμοίως δίκαιον ἀδίκωι βλάψει
ἐπαγωγαῖς τισιν καὶ καταδέσμοις, τοὺς θεούς, ὥς φασιν, πείθοντές σφισιν
ὑπηρετεῖν. τούτοις δὲ πᾶσιν τοῖς λόγοις μάρτυρας ποιητὰς ἐπάγονται οἱ
μὲν κακίας πέρι, εὐπετείας διδόντες, ὡς
	 τὴν μὲν κακότητα καὶ ἰλαδὸν ἔστιν ἑλέσθαι
	 [364d] ῥηϊδίως· λείη μὲν ὁδός, μάλα δ' ἐγγύθι
ναίει·
	 τῆς δ' ἀρετῆς ἱδρῶτα θεοὶ προπάροιθεν ἔθηκαν
	 [(Hes. Erg. 287-89)]
καί τινα ὁδὸν μακράν τε καὶ τραχεῖαν καὶ ἀνάντη· οἱ δὲ τῆς τῶν θεῶν ὑπ'
ἀνθρώπων παραγωγῆς τὸν Ὅμηρον μαρτύρονται, ὅτι καὶ ἐκεῖνος εἶπεν
	            λιστοὶ δέ τε καὶ θεοὶ αὐτοί,
	 καὶ τοὺς μὲν θυσίαισι καὶ εὐχωλαῖς ἀγαναῖσιν
	 [364e] λοιβῆι τε κνίσηι τε παρατρωπῶσ' ἄνθρωποι
	 λισσόμενοι, ὅτε κέν τις ὑπερβήηι καὶ ἁμάρτηι.
	 [(Hom. Il. IX, 497-501)]
βίβλων δὲ ὅμαδον παρέχονται Μουσαίου καὶ Ὀρφέως, Σελήνης τε καὶ Μουσῶν
ἐκγόνων, ὥς φασι, καθ' ἃς θυηπολοῦσιν, πείθοντες οὐ μόνον ἰδιώτας ἀλλὰ
καὶ πόλεις, ὡς ἄρα λύσεις τε καὶ καθαρμοὶ ἀδικημάτων διὰ θυσιῶν καὶ
παιδιᾶς ἡδονῶν εἰσι μὲν ἔτι [365a] ζῶσιν, εἰσὶ δὲ καὶ
τελευτήσασιν, ἃς δὴ τελετὰς καλοῦσιν, αἳ τῶν ἐκεῖ κακῶν ἀπολύουσιν ἡμᾶς,
μὴ θύσαντας δὲ δεινὰ περιμένει.

[8]
	 Ταῦτα πάντα, ἔφη, ὦ φίλε Σώκρατες, τοιαῦτα καὶ τοσαῦτα λεγόμενα
ἀρετῆς πέρι καὶ κακίας, ὡς ἄνθρωποι καὶ θεοὶ περὶ αὐτὰ ἔχουσι τιμῆς, τί
οἰόμεθα ἀκουούσας νέων ψυχὰς ποιεῖν, ὅσοι εὐφυεῖς καὶ ἱκανοὶ ἐπὶ πάντα
τὰ λεγόμενα ὥσπερ ἐπιπτόμενοι συλλογίσασθαι ἐξ αὐτῶν ποῖός
[365b] τις ἂν ὢν καὶ πῆι πορευθεὶς τὸν βίον ὡς ἄριστα
διέλθοι; λέγοι γὰρ ἂν ἐκ τῶν εἰκότων πρὸς αὑτὸν κατὰ Πίνδαρον ἐκεῖνο τὸ
Πότερον δίκαι τεῖχος ὕψιον ἢ σκολιαῖς ἀπάταις ἀναβὰς [(Pin. fr.
213)] καὶ ἐμαυτὸν οὕτω περιφράξας διαβιῶ; τὰ μὲν γὰρ λεγόμενα
δικαίωι μὲν ὄντι μοι, ἐὰν μὴ καὶ δοκῶ ὄφελος οὐδέν φασιν εἶναι, πόνους
δὲ καὶ ζημίας φανεράς· ἀδίκωι δὲ δόξαν δικαιοσύνης παρεσκευασμένωι
θεσπέσιος βίος λέγεται. οὐκοῦν, [365c] ἐπειδὴ τὸ
δοκεῖν, ὡς δηλοῦσί μοι οἱ σοφοί, καὶ τὰν ἀλάθειαν βιᾶται
[(Simonid. fr. 76)] καὶ κύριον εὐδαιμονίας, ἐπὶ τοῦτο δὴ
τρεπτέον ὅλως· πρόθυρα μὲν καὶ σχῆμα κύκλωι περὶ ἐμαυτὸν σκιαγραφίαν
ἀρετῆς περιγραπτέον, τὴν δὲ τοῦ σοφωτάτου Ἀρχιλόχου ἀλώπεκα ἑλκτέον
ἐξόπισθεν κερδαλέαν καὶ ποικίλην. «Ἀλλὰ γάρ, φησί τις, οὐ ῥάιδιον ἀεὶ
λανθάνειν κακὸν ὄντα.» Οὐδὲ γὰρ ἄλλο οὐδὲν εὐπετές, φήσομεν, τῶν
μεγάλων· ἀλλ' ὅμως, [365d] εἰ μέλλομεν εὐδαιμονήσειν,
ταύτηι ἰτέον, ὡς τὰ ἴχνη τῶν λόγων φέρει. ἐπὶ γὰρ τὸ λανθάνειν
συνωμοσίας τε καὶ ἑταιρίας συνάξομεν, εἰσίν τε πειθοῦς διδάσκαλοι σοφίαν
δημηγορικήν τε καὶ δικανικὴν διδόντες, ἐξ ὧν τὰ μὲν πείσομεν, τὰ δὲ
βιασόμεθα, ὡς πλεονεκτοῦντες δίκην μὴ διδόναι. «Ἀλλὰ δὴ θεοὺς οὔτε
λανθάνειν οὔτε βιάσασθαι δυνατόν.» Οὐκοῦν, εἰ μὲν μὴ εἰσὶν ἢ μηδὲν
αὐτοῖς τῶν ἀνθρωπίνων μέλει, τί καὶ ἡμῖν μελητέον [365e]
τοῦ λανθάνειν; εἰ δὲ εἰσί τε καὶ ἐπιμελοῦνται, οὐκ ἄλλοθέν τοι αὐτοὺς
ἴσμεν ἢ ἀκηκόαμεν ἢ ἔκ τε τῶν νόμων καὶ τῶν γενεαλογησάντων ποιητῶν, οἱ
δὲ αὐτοὶ οὗτοι λέγουσιν ὡς εἰσὶν οἷοι θυσίαις τε καὶ εὐχωλαῖς
ἀγανῆισιν καὶ ἀναθήμασιν παράγεσθαι ἀναπειθόμενοι, οἷς ἢ ἀμφότερα ἢ
οὐδέτερα πειστέον. εἰ δ' οὖν πειστέον, ἀδικητέον καὶ θυτέον ἀπὸ τῶν
ἀδικημάτων. [366a] δίκαιοι μὲν γὰρ ὄντες ἀζήμιοι μόνον ὑπὸ
θεῶν ἐσόμεθα, τὰ δ' ἐξ ἀδικίας κέρδη ἀπωσόμεθα· ἄδικοι δὲ κερδανοῦμέν
τε καὶ λισσόμενοι ὑπερβαίνοντες καὶ ἁμαρτάνοντες, πείθοντες αὐτοὺς
ἀζήμιοι ἀπαλλάξομεν. "Ἀλλὰ γὰρ ἐν Ἅιδου δίκην δώσομεν ὧν ἂν ἐνθάδε
ἀδικήσωμεν, ἢ αὐτοὶ ἢ παῖδες παίδων." Ἀλλ', ὦ φίλε, φήσει λογιζόμενος,
αἱ τελεταὶ αὖ μέγα δύνανται καὶ οἱ λύσιοι θεοί, ὡς αἱ μέγισται
[366b] πόλεις λέγουσι καὶ οἱ θεῶν παῖδες ποιηταὶ καὶ
προφῆται τῶν θεῶν γενόμενοι, οἳ ταῦτα οὕτως ἔχειν μηνύουσιν.

[9]
	 Κατὰ τίνα οὖν ἔτι λόγον δικαιοσύνην ἂν πρὸ μεγίστης ἀδικίας
αἱροίμεθ' ἄν, ἣν ἐὰν μετ' εὐσχημοσύνης κιβδήλου κτησώμεθα, καὶ παρὰ
θεοῖς καὶ παρ' ἀνθρώποις πράξομεν κατὰ νοῦν ζῶντές τε καὶ
τελευτήσαντες, ὡς ὁ τῶν πολλῶν τε καὶ ἄκρων λεγόμενος λόγος; ἐκ δὴ
πάντων τῶν εἰρημένων τίς μηχανή, ὦ Σώκρατες, δικαιοσύνην
[366c] τιμᾶν ἐθέλειν ὧι τις δύναμις ὑπάρχει ψυχῆς ἢ
χρημάτων ἢ σώματος ἢ γένους, ἀλλὰ μὴ γελᾶν ἐπαινουμένης ἀκούοντα; ὡς δή
τοι εἴ τις ἔχει ψευδῆ μὲν ἀποφῆναι ἃ εἰρήκαμεν, ἱκανῶς δὲ ἔγνωκεν ὅτι
ἄριστον δικαιοσύνη, πολλήν που συγγνώμην ἔχει καὶ οὐκ ὀργίζεται τοῖς
ἀδίκοις, ἀλλ' οἶδεν ὅτι πλὴν εἴ τις θείαι φύσει δυσχεραίνων τὸ ἀδικεῖν
ἢ ἐπιστήμην λαβὼν ἀπέχεται αὐτοῦ, τῶν γε ἄλλων [366d]
οὐδεὶς ἑκὼν δίκαιος, ἀλλ' ὑπὸ ἀνανδρίας ἢ γήρως ἤ τινος ἄλλης ἀσθενείας
ψέγει τὸ ἀδικεῖν, ἀδυνατῶν αὐτὸ δρᾶν. ὡς δέ, δῆλον· ὁ γὰρ πρῶτος τῶν
τοιούτων εἰς δύναμιν ἐλθὼν πρῶτος ἀδικεῖ, καθ' ὅσον ἂν οἷός τ' ἦι. καὶ
τούτων ἁπάντων οὐδὲν ἄλλο αἴτιον ἢ ἐκεῖνο, ὅθενπερ ἅπας ὁ λόγος οὗτος
ὥρμησεν καὶ τῶιδε καὶ ἐμοὶ πρὸς σέ, ὦ Σώκρατες, εἰπεῖν, ὅτι «Ὦ θαυμάσιε,
πάντων ὑμῶν, ὅσοι ἐπαινέται [366e] φατὲ δικαιοσύνης εἶναι,
ἀπὸ τῶν ἐξ ἀρχῆς ἡρώων ἀρξάμενοι, ὅσων λόγοι λελειμμένοι, μέχρι τῶν νῦν
ἀνθρώπων οὐδεὶς πώποτε ἔψεξεν ἀδικίαν οὐδ' ἐπήινεσεν δικαιοσύνην ἄλλως
ἢ δόξας τε καὶ τιμὰς καὶ δωρεὰς τὰς ἀπ' αὐτῶν γιγνομένας· αὐτὸ δ'
ἑκάτερον τῆι αὑτοῦ δυνάμει τί δρᾶι, τῆι τοῦ ἔχοντος ψυχῆι ἐνόν, καὶ
λανθάνον θεούς τε καὶ ἀνθρώπους, οὐδεὶς πώποτε οὔτ' ἐν ποιήσει οὔτ' ἐν
ἰδίοις λόγοις ἐπεξῆλθεν ἱκανῶς τῶι λόγωι ὡς τὸ μὲν μέγιστον κακῶν ὅσα
ἴσχει ψυχὴ ἐν αὑτῆι, δικαιοσύνη δὲ μέγιστον ἀγαθόν. εἰ
[367a] γὰρ οὕτως ἐλέγετο ἐξ ἀρχῆς ὑπὸ πάντων ὑμῶν καὶ ἐκ
νέων ἡμᾶς ἐπείθετε, οὐκ ἂν ἀλλήλους ἐφυλάττομεν μὴ ἀδικεῖν, ἀλλ' αὐτὸς
αὑτοῦ ἦν ἕκαστος ἄριστος φύλαξ, δεδιὼς μὴ ἀδικῶν τῶι μεγίστωι κακῶι
σύνοικος ἦι.»
	 Ταῦτα, ὦ Σώκρατες, ἴσως δὲ καὶ ἔτι τούτων πλείω Θρασύμαχός τε καὶ
ἄλλος πού τις ὑπὲρ δικαιοσύνης τε καὶ ἀδικίας λέγοιεν ἄν, μεταστρέφοντες
αὐτοῖν τὴν δύναμιν φορτικῶς, ὥς γέ μοι δοκεῖ. ἀλλ' ἐγώ, οὐδὲν γάρ σε
δέομαι [367b] ἀποκρύπτεσθαι, σοῦ ἐπιθυμῶν ἀκοῦσαι
τἀναντία, ὡς δύναμαι μάλιστα κατατείνας λέγω. μὴ οὖν ἡμῖν μόνον ἐνδείξηι
τῶι λόγωι ὅτι δικαιοσύνη ἀδικίας κρεῖττον, ἀλλὰ τί ποιοῦσα ἑκατέρα τὸν
ἔχοντα αὐτὴ δι' αὑτὴν ἡ μὲν κακόν, ἡ δὲ ἀγαθόν ἐστιν· τὰς δὲ δόξας
ἀφαίρει, ὥσπερ Γλαύκων διεκελεύσατο. εἰ γὰρ μὴ ἀφαιρήσεις ἑκατέρωθεν τὰς
ἀληθεῖς, τὰς δὲ ψευδεῖς προσθήσεις, οὐ τὸ δίκαιον φήσομεν ἐπαινεῖν σε
ἀλλὰ τὸ δοκεῖν, οὐδὲ τὸ ἄδικον [367c] εἶναι ψέγειν ἀλλὰ τὸ
δοκεῖν, καὶ παρακελεύεσθαι ἄδικον ὄντα λανθάνειν, καὶ ὁμολογεῖν
Θρασυμάχωι ὅτι τὸ μὲν δίκαιον ἀλλότριον ἀγαθόν, συμφέρον τοῦ κρείττονος,
τὸ δὲ ἄδικον αὑτῶι μὲν συμφέρον καὶ λυσιτελοῦν, τῶι δὲ ἥττονι ἀσύμφορον.
ἐπειδὴ οὖν ὡμολόγησας τῶν μεγίστων ἀγαθῶν εἶναι δικαιοσύνην, ἃ τῶν τε
ἀποβαινόντων ἀπ' αὐτῶν ἕνεκα ἄξια κεκτῆσθαι, πολὺ δὲ μᾶλλον αὐτὰ αὑτῶν,
οἷον ὁρᾶν, ἀκούειν, φρονεῖν, καὶ ὑγιαίνειν δή, [367d] καὶ
ὅσ' ἄλλα ἀγαθὰ γόνιμα τῆι αὑτῶν φύσει ἀλλ' οὐ δόξηι ἐστίν, τοῦτ' οὖν
αὐτὸ ἐπαίνεσον δικαιοσύνης, ὃ αὐτὴ δι' αὑτὴν τὸν ἔχοντα ὀνίνησιν καὶ
ἀδικία βλάπτει, μισθοὺς δὲ καὶ δόξας πάρες ἄλλοις ἐπαινεῖν· ὡς ἐγὼ τῶν
μὲν ἄλλων ἀποδεχοίμην ἂν οὕτως ἐπαινούντων δικαιοσύνην καὶ ψεγόντων
ἀδικίαν, δόξας τε περὶ αὐτῶν καὶ μισθοὺς ἐγκωμιαζόντων καὶ λοιδορούντων,
σοῦ δὲ οὐκ ἄν, εἰ μὴ σὺ κελεύοις, διότι πάντα τὸν βίον
[367e] οὐδὲν ἄλλο σκοπῶν διελήλυθας ἢ τοῦτο. μὴ οὖν ἡμῖν
ἐνδείξηι μόνον τῶι λόγωι ὅτι δικαιοσύνη ἀδικίας κρεῖττον, ἀλλὰ καὶ τί
ποιοῦσα ἑκατέρα τὸν ἔχοντα αὐτὴ δι' αὑτήν, ἐάντε λανθάνηι ἐάντε μὴ
θεούς τε καὶ ἀνθρώπους, ἡ μὲν ἀγαθόν, ἡ δὲ κακόν ἐστι.

[10]
	 Καὶ ἐγὼ ἀκούσας, ἀεὶ μὲν δὴ τὴν φύσιν τοῦ τε Γλαύκωνος καὶ τοῦ
Ἀδειμάντου ἠγάμην, ἀτὰρ οὖν καὶ τότε πάνυ γε ἥσθην [368a]
καὶ εἶπον· Οὐ κακῶς εἰς ὑμᾶς, ὦ παῖδες ἐκείνου τοῦ ἀνδρός, τὴν ἀρχὴν τῶν
ἐλεγείων ἐποίησεν ὁ Γλαύκωνος ἐραστής, εὐδοκιμήσαντας περὶ τὴν Μεγαροῖ
μάχην, εἰπών·
	 παῖδες Ἀρίστωνος, κλεινοῦ θεῖον γένος ἀνδρός·
τοῦτό μοι, ὦ φίλοι, εὖ δοκεῖ ἔχειν· πάνυ γὰρ θεῖον πεπόνθατε, εἰ μὴ
πέπεισθε ἀδικίαν δικαιοσύνης ἄμεινον εἶναι, οὕτω δυνάμενοι εἰπεῖν ὑπὲρ
αὐτοῦ. δοκεῖτε δή μοι ὡς ἀληθῶς οὐ πεπεῖσθαι· [368b]
τεκμαίρομαι δὲ ἐκ τοῦ ἄλλου τοῦ ὑμετέρου τρόπου, ἐπεὶ κατά γε αὐτοὺς
τοὺς λόγους ἠπίστουν ἂν ὑμῖν· ὅσωι δὲ μᾶλλον πιστεύω, τοσούτωι μᾶλλον
ἀπορῶ ὅτι χρήσωμαι. οὔτε γὰρ ὅπως βοηθῶ ἔχω· δοκῶ γάρ μοι ἀδύνατος
εἶναι· σημεῖον δέ μοι, ὅτι ἃ πρὸς Θρασύμαχον λέγων ὤιμην ἀποφαίνειν ὡς
ἄμεινον δικαιοσύνη ἀδικίας, οὐκ ἀπεδέξασθέ μου· οὔτ' αὖ ὅπως μὴ βοηθήσω
ἔχω· δέδοικα γὰρ μὴ οὐδ' ὅσιον ἦι παραγενόμενον δικαιοσύνηι
[368c] κακηγορουμένηι ἀπαγορεύειν καὶ μὴ βοηθεῖν ἔτι
ἐμπνέοντα καὶ δυνάμενον φθέγγεσθαι. κράτιστον οὖν οὕτως ὅπως δύναμαι
ἐπικουρεῖν αὐτῆι.
	 Ὅ τε οὖν Γλαύκων καὶ οἱ ἄλλοι ἐδέοντο παντὶ τρόπωι βοηθῆσαι καὶ μὴ
ἀνεῖναι τὸν λόγον, ἀλλὰ διερευνήσασθαι τί τέ ἐστιν ἑκάτερον καὶ περὶ τῆς
ὠφελίας αὐτοῖν τἀληθὲς ποτέρως ἔχει. εἶπον οὖν ὅπερ ἐμοὶ ἔδοξεν, ὅτι Τὸ
ζήτημα ὧι ἐπιχειροῦμεν οὐ φαῦλον ἀλλ' ὀξὺ βλέποντος, ὡς ἐμοὶ φαίνεται.
[368d] ἐπειδὴ οὖν ἡμεῖς οὐ δεινοί, δοκῶ μοι, ἦν δ' ἐγώ,
τοιαύτην ποιήσασθαι ζήτησιν αὐτοῦ, οἵανπερ ἂν εἰ προσέταξέ τις γράμματα
σμικρὰ πόρρωθεν ἀναγνῶναι μὴ πάνυ ὀξὺ βλέπουσιν, ἔπειτά τις ἐνενόησεν,
ὅτι τὰ αὐτὰ γράμματα ἔστι που καὶ ἄλλοθι μείζω τε καὶ ἐν μείζονι,
ἕρμαιον ἂν ἐφάνη οἶμαι ἐκεῖνα πρῶτον ἀναγνόντας οὕτως ἐπισκοπεῖν τὰ
ἐλάττω, εἰ τὰ αὐτὰ ὄντα τυγχάνει.
	 Πάνυ μὲν οὖν, ἔφη ὁ Ἀδείμαντος· ἀλλὰ τί τοιοῦτον, ὦ Σώκρατες,
[368e] ἐν τῆι περὶ τὸ δίκαιον ζητήσει καθορᾶις;
	 Ἐγώ σοι, ἔφην, ἐρῶ. δικαιοσύνη, φαμέν, ἔστι μὲν ἀνδρὸς ἑνός, ἔστι
δέ που καὶ ὅλης πόλεως;
	 Πάνυ γε, ἦ δ' ὅς.
	 Οὐκοῦν μεῖζον πόλις ἑνὸς ἀνδρός;
	 Μεῖζον, ἔφη.
	 Ἴσως τοίνυν πλείων ἂν δικαιοσύνη ἐν τῶι μείζονι ἐνείη καὶ ῥάιων
καταμαθεῖν. εἰ οὖν βούλεσθε, πρῶτον ἐν [369a] ταῖς πόλεσι
ζητήσωμεν ποῖόν τί ἐστιν· ἔπειτα οὕτως ἐπισκεψώμεθα καὶ ἐν ἑνὶ ἑκάστωι,
τὴν τοῦ μείζονος ὁμοιότητα ἐν τῆι τοῦ ἐλάττονος ἰδέαι ἐπισκοποῦντες.
	 Ἀλλά μοι δοκεῖς, ἔφη, καλῶς λέγειν.
	 Ἆρ' οὖν, ἦν δ' ἐγώ, εἰ γιγνομένην πόλιν θεασαίμεθα λόγωι, καὶ
τὴν δικαιοσύνην αὐτῆς ἴδοιμεν ἂν γιγνομένην καὶ τὴν ἀδικίαν;
	 Τάχ' ἄν, ἦ δ' ὅς.
	 Οὐκοῦν γενομένου αὐτοῦ ἐλπὶς εὐπετέστερον ἰδεῖν ὃ ζητοῦμεν;
	 [369b] Πολύ γε.
	 Δοκεῖ οὖν χρῆναι ἐπιχειρῆσαι περαίνειν; οἶμαι μὲν γὰρ οὐκ ὀλίγον
ἔργον αὐτὸ εἶναι· σκοπεῖτε οὖν.
	 Ἔσκεπται, ἔφη ὁ Ἀδείμαντος· ἀλλὰ μὴ ἄλλως ποίει.

[11]
	 Γίγνεται τοίνυν, ἦν δ' ἐγώ, πόλις, ὡς ἐγὦιμαι, ἐπειδὴ τυγχάνει
ἡμῶν ἕκαστος οὐκ αὐτάρκης, ἀλλὰ πολλῶν <ὢν> ἐνδεής· ἢ τίν' οἴει ἀρχὴν
ἄλλην πόλιν οἰκίζειν;
	 Οὐδεμίαν, ἦ δ' ὅς.
	 Οὕτω δὴ ἄρα παραλαμβάνων ἄλλος [369c] ἄλλον ἐπ'
ἄλλου, τὸν δ' ἐπ' ἄλλου χρείαι, πολλῶν δεόμενοι, πολλοὺς εἰς μίαν
οἴκησιν ἀγείραντες κοινωνούς τε καὶ βοηθούς, ταύτηι τῆι συνοικίαι
ἐθέμεθα πόλιν ὄνομα· ἦ γάρ;
	 Πάνυ μὲν οὖν.
	 Μεταδίδωσι δὴ ἄλλος ἄλλωι, εἴ τι μεταδίδωσιν, ἢ μεταλαμβάνει,
οἰόμενος αὑτῶι ἄμεινον εἶναι;
	 Πάνυ γε.
	 Ἴθι δή, ἦν δ' ἐγώ, τῶι λόγωι ἐξ ἀρχῆς ποιῶμεν πόλιν· ποιήσει δὲ
αὐτήν, ὡς ἔοικεν, ἡ ἡμετέρα χρεία.
	 Πῶς δ' οὔ;
	 Ἀλλὰ μὴν πρώτη γε καὶ μεγίστη [369d] τῶν χρειῶν ἡ
τῆς τροφῆς παρασκευὴ τοῦ εἶναί τε καὶ ζῆν ἕνεκα.
	 Παντάπασί γε.
	 Δευτέρα δὴ οἰκήσεως, τρίτη δὲ ἐσθῆτος καὶ τῶν τοιούτων.
	 Ἔστι ταῦτα.
	 Φέρε δή, ἦν δ' ἐγώ, πῶς ἡ πόλις ἀρκέσει ἐπὶ τοσαύτην παρασκευήν;
ἄλλο τι γεωργὸς μὲν εἷς, ὁ δὲ οἰκοδόμος, ἄλλος δέ τις ὑφάντης; ἢ καὶ
σκυτοτόμον αὐτόσε προσθήσομεν ἤ τιν' ἄλλον τῶν περὶ τὸ σῶμα
θεραπευτήν;
	 Πάνυ γε.
	 Εἴη δ' ἂν ἥ γε ἀναγκαιοτάτη πόλις ἐκ τεττάρων ἢ πέντε ἀνδρῶν.
	 [369e] Φαίνεται.
	 Τί δὴ οὖν; ἕνα ἕκαστον τούτων δεῖ τὸ αὑτοῦ ἔργον ἅπασι κοινὸν
κατατιθέναι, οἷον τὸν γεωργὸν ἕνα ὄντα παρασκευάζειν σιτία τέτταρσιν καὶ
τετραπλάσιον χρόνον τε καὶ πόνον ἀναλίσκειν ἐπὶ σίτου παρασκευῆι καὶ
ἄλλοις κοινωνεῖν, ἢ ἀμελήσαντα ἑαυτῶι μόνον τέταρτον μέρος ποιεῖν τούτου
τοῦ [370a] σίτου ἐν τετάρτωι μέρει τοῦ χρόνου, τὰ δὲ τρία,
τὸ μὲν ἐπὶ τῆι τῆς οἰκίας παρασκευῆι διατρίβειν, τὸ δὲ ἱματίου, τὸ δὲ
ὑποδημάτων, καὶ μὴ ἄλλοις κοινωνοῦντα πράγματα ἔχειν, ἀλλ' αὐτὸν δι'
αὑτὸν τὰ αὑτοῦ πράττειν;
	 Καὶ ὁ Ἀδείμαντος ἔφη· Ἀλλ' ἴσως, ὦ Σώκρατες, οὕτω ῥᾶιον ἢ
'κείνως.
	 Οὐδέν, ἦν δ' ἐγώ, μὰ Δία ἄτοπον. ἐννοῶ γὰρ καὶ αὐτὸς εἰπόντος
σοῦ, ὅτι πρῶτον μὲν ἡμῶν φύεται ἕκαστος οὐ πάνυ [370b]
ὅμοιος ἑκάστωι, ἀλλὰ διαφέρων τὴν φύσιν, ἄλλος ἐπ' ἄλλου ἔργου πράξει.
ἢ οὐ δοκεῖ σοι;
	 Ἔμοιγε.
	 Τί δέ; πότερον κάλλιον πράττοι ἄν τις εἷς ὢν πολλὰς τέχνας
ἐργαζόμενος, ἢ ὅταν μίαν εἷς;
	 Ὅταν, ἦ δ' ὅς, εἷς μίαν.
	 Ἀλλὰ μὴν οἶμαι καὶ τόδε δῆλον, ὡς, ἐάν τίς τινος παρῆι ἔργου
καιρόν, διόλλυται.
	 Δῆλον γάρ.
	 Οὐ γὰρ οἶμαι ἐθέλει τὸ πραττόμενον τὴν τοῦ πράττοντος σχολὴν
περιμένειν, ἀλλ' ἀνάγκη τὸν πράττοντα τῶι πραττομένωι
[370c] ἐπακολουθεῖν μὴ ἐν παρέργου μέρει.
	 Ἀνάγκη.
	 Ἐκ δὴ τούτων πλείω τε ἕκαστα γίγνεται καὶ κάλλιον καὶ ῥᾶιον, ὅταν
εἷς ἓν κατὰ φύσιν καὶ ἐν καιρῶι, σχολὴν τῶν ἄλλων ἄγων, πράττηι.
	 Παντάπασι μὲν οὖν.
	 Πλειόνων δή, ὦ Ἀδείμαντε, δεῖ πολιτῶν ἢ τεττάρων ἐπὶ τὰς
παρασκευὰς ὧν ἐλέγομεν. ὁ γὰρ γεωργός, ὡς ἔοικεν, οὐκ αὐτὸς ποιήσεται
ἑαυτῶι τὸ ἄροτρον, εἰ μέλλει καλὸν εἶναι, [370d] οὐδὲ
σμινύην, οὐδὲ τἆλλα ὄργανα ὅσα περὶ γεωργίαν. οὐδ' αὖ ὁ οἰκοδόμος·
πολλῶν δὲ καὶ τούτωι δεῖ. ὡσαύτως δ' ὁ ὑφάντης τε καὶ ὁ σκυτοτόμος· ἢ
οὔ;
	 Ἀληθῆ.
	 Τέκτονες δὴ καὶ χαλκῆς καὶ τοιοῦτοί τινες πολλοὶ δημιουργοί,
κοινωνοὶ ἡμῖν τοῦ πολιχνίου γιγνόμενοι, συχνὸν αὐτὸ ποιοῦσιν.
	 Πάνυ μὲν οὖν.
	 Ἀλλ' οὐκ ἄν πω πάνυ γε μέγα τι εἴη, εἰ αὐτοῖς βουκόλους τε καὶ
ποιμένας τούς τε ἄλλους νομέας προσθεῖμεν, [370e] ἵνα οἵ
τε γεωργοὶ ἐπὶ τὸ ἀροῦν ἔχοιεν βοῦς, οἵ τε οἰκοδόμοι πρὸς τὰς ἀγωγὰς
μετὰ τῶν γεωργῶν χρῆσθαι ὑποζυγίοις, ὑφάνται δὲ καὶ σκυτοτόμοι δέρμασίν
τε καὶ ἐρίοις.
	 Οὐδέ γε, ἦ δ' ὅς, σμικρὰ πόλις ἂν εἴη ἔχουσα πάντα ταῦτα.
	 Ἀλλὰ μήν, ἦν δ' ἐγώ, κατοικίσαι γε αὐτὴν τὴν πόλιν εἰς τοιοῦτον
τόπον οὗ ἐπεισαγωγίμων μὴ δεήσεται, σχεδόν τι ἀδύνατον.
	 Ἀδύνατον γάρ.
	 Προσδεήσει ἄρα ἔτι καὶ ἄλλων, οἳ ἐξ ἄλλης πόλεως αὐτῆι κομιοῦσιν
ὧν δεῖται.
	 Δεήσει.
	 Καὶ μὴν κενὸς ἂν ἴηι ὁ διάκονος, μηδὲν ἄγων ὧν ἐκεῖνοι δέονται
παρ' ὧν ἂν κομίζωνται ὧν ἂν αὐτοῖς [371a] χρεία, κενὸς
ἄπεισιν. ἦ γάρ;
	 Δοκεῖ μοι.
	 Δεῖ δὴ τὰ οἴκοι μὴ μόνον ἑαυτοῖς ποιεῖν ἱκανά, ἀλλὰ καὶ οἷα καὶ
ὅσα ἐκείνοις ὧν ἂν δέωνται.
	 Δεῖ γάρ.
	 Πλειόνων δὴ γεωργῶν τε καὶ τῶν ἄλλων δημιουργῶν δεῖ ἡμῖν τῆι
πόλει.
	 Πλειόνων γάρ.
	 Καὶ δὴ καὶ τῶν ἄλλων διακόνων που τῶν τε εἰσαξόντων καὶ ἐξαξόντων
ἕκαστα. οὗτοι δέ εἰσιν ἔμποροι· ἦ γάρ;
	 Ναί.
	 Καὶ ἐμπόρων δὴ δεησόμεθα.
	 Πάνυ γε.
	 Καὶ ἐὰν μέν γε κατὰ θάλατταν ἡ ἐμπορία γίγνηται, συχνῶν
[371b] καὶ ἄλλων προσδεήσεται τῶν ἐπιστημόνων τῆς περὶ τὴν
θάλατταν ἐργασίας.
	 Συχνῶν μέντοι.

[12]
	 Τί δὲ δή; ἐν αὐτῆι τῆι πόλει πῶς ἀλλήλοις μεταδώσουσιν ὧν ἂν
ἕκαστοι ἐργάζωνται; ὧν δὴ ἕνεκα καὶ κοινωνίαν ποιησάμενοι πόλιν
ὠικίσαμεν.
	 Δῆλον δή, ἦ δ' ὅς, ὅτι πωλοῦντες καὶ ὠνούμενοι.
	 Ἀγορὰ δὴ ἡμῖν καὶ νόμισμα σύμβολον τῆς ἀλλαγῆς ἕνεκα γενήσεται ἐκ
τούτου.
	 Πάνυ μὲν οὖν.
	 Ἂν οὖν κομίσας ὁ γεωργὸς [371c] εἰς τὴν ἀγοράν τι ὧν
ποιεῖ, ἤ τις ἄλλος τῶν δημιουργῶν, μὴ εἰς τὸν αὐτὸν χρόνον ἥκηι τοῖς
δεομένοις τὰ παρ' αὐτοῦ ἀλλάξασθαι, ἀργήσει τῆς αὑτοῦ δημιουργίας
καθήμενος ἐν ἀγορᾶι;
	 Οὐδαμῶς, ἦ δ' ὅς, ἀλλὰ εἰσὶν οἳ τοῦτο ὁρῶντες ἑαυτοὺς ἐπὶ τὴν
διακονίαν τάττουσιν ταύτην, ἐν μὲν ταῖς ὀρθῶς οἰκουμέναις πόλεσι σχεδόν
τι οἱ ἀσθενέστατοι τὰ σώματα καὶ ἀχρεῖοί τι ἄλλο ἔργον πράττειν. αὐτοῦ
γὰρ δεῖ μένοντας αὐτοὺς περὶ τὴν ἀγορὰν τὰ μὲν [371d]
ἀντ' ἀργυρίου ἀλλάξασθαι τοῖς τι δεομένοις ἀποδόσθαι, τοῖς δὲ ἀντὶ αὖ
ἀργυρίου διαλλάττειν ὅσοι τι δέονται πρίασθαι.
	 Αὕτη ἄρα, ἦν δ' ἐγώ, ἡ χρεία καπήλων ἡμῖν γένεσιν ἐμποιεῖ τῆι
πόλει. ἢ οὐ καπήλους καλοῦμεν τοὺς πρὸς ὠνήν τε καὶ πρᾶσιν διακονοῦντας
ἱδρυμένους ἐν ἀγορᾶι, τοὺς δὲ πλανήτας ἐπὶ τὰς πόλεις ἐμπόρους;
	 Πάνυ μὲν οὖν.
	 Ἔτι δή τινες, ὡς ἐγὦιμαι, εἰσὶ καὶ ἄλλοι διάκονοι, οἳ ἂν τὰ μὲν
τῆς διανοίας [371e] μὴ πάνυ ἀξιοκοινώνητοι ὦσιν, τὴν δὲ
τοῦ σώματος ἰσχὺν ἱκανὴν ἐπὶ τοὺς πόνους ἔχωσιν· οἳ δὴ πωλοῦντες τὴν τῆς
ἰσχύος χρείαν, τὴν τιμὴν ταύτην μισθὸν καλοῦντες, κέκληνται, ὡς ἐγὦιμαι,
μισθωτοί· ἦ γάρ;
	 Πάνυ μὲν οὖν.
	 Πλήρωμα δὴ πόλεώς εἰσιν, ὡς ἔοικε, καὶ μισθωτοί.
	 Δοκεῖ μοι.
	 Ἆρ' οὖν, ὦ Ἀδείμαντε, ἤδη ἡμῖν ηὔξηται ἡ πόλις, ὥστ' εἶναι
τελέα;
	 Ἴσως.
	 Ποῦ οὖν ἄν ποτε ἐν αὐτῆι εἴη ἥ τε δικαιοσύνη καὶ ἡ ἀδικία; καὶ
τίνι ἅμα ἐγγενομένη ὧν ἐσκέμμεθα;
	 Ἐγὼ μέν, ἔφη, [372a] οὐκ ἐννοῶ, ὦ Σώκρατες, εἰ μή
που ἐν αὐτῶν τούτων χρείαι τινὶ τῆι πρὸς ἀλλήλους.
	 Ἀλλ' ἴσως, ἦν δ' ἐγώ, καλῶς λέγεις· καὶ σκεπτέον γε καὶ οὐκ
ἀποκνητέον.
	 Πρῶτον οὖν σκεψώμεθα τίνα τρόπον διαιτήσονται οἱ οὕτω
παρεσκευασμένοι. ἄλλο τι ἢ σῖτόν τε ποιοῦντες καὶ οἶνον καὶ ἱμάτια καὶ
ὑποδήματα; καὶ οἰκοδομησάμενοι οἰκίας, θέρους μὲν τὰ πολλὰ γυμνοί τε καὶ
ἀνυπόδητοι ἐργάσονται, τοῦ δὲ χειμῶνος ἠμφιεσμένοι τε καὶ
[372b] ὑποδεδεμένοι ἱκανῶς· θρέψονται δὲ ἐκ μὲν τῶν κριθῶν
ἄλφιτα σκευαζόμενοι, ἐκ δὲ τῶν πυρῶν ἄλευρα, τὰ μὲν πέψαντες, τὰ δὲ
μάξαντες, μάζας γενναίας καὶ ἄρτους ἐπὶ κάλαμόν τινα παραβαλλόμενοι ἢ
φύλλα καθαρά, κατακλινέντες ἐπὶ στιβάδων ἐστρωμένων μίλακί τε καὶ
μυρρίναις, εὐωχήσονται αὐτοί τε καὶ τὰ παιδία, ἐπιπίνοντες τοῦ οἴνου,
ἐστεφανωμένοι καὶ ὑμνοῦντες τοὺς θεούς, ἡδέως συνόντες ἀλλήλοις, οὐχ
ὑπὲρ τὴν οὐσίαν [372c] ποιούμενοι τοὺς παῖδας,
εὐλαβούμενοι πενίαν ἢ πόλεμον.

[13]
	 Καὶ ὁ Γλαύκων ὑπολαβών, Ἄνευ ὄψου, ἔφη, ὡς ἔοικας, ποιεῖς τοὺς
ἄνδρας ἑστιωμένους.
	 Ἀληθῆ, ἦν δ' ἐγώ, λέγεις. ἐπελαθόμην ὅτι καὶ ὄψον ἕξουσιν, ἅλας
τε δῆλον ὅτι καὶ ἐλάας καὶ τυρόν, καὶ βολβοὺς καὶ λάχανά γε, οἷα δὴ ἐν
ἀγροῖς ἑψήματα, ἑψήσονται. καὶ τραγήματά που παραθήσομεν αὐτοῖς τῶν τε
σύκων καὶ ἐρεβίνθων καὶ κυάμων, καὶ μύρτα καὶ φηγοὺς σποδιοῦσιν
[372d] πρὸς τὸ πῦρ, μετρίως ὑποπίνοντες· καὶ οὕτω
διάγοντες τὸν βίον ἐν εἰρήνηι μετὰ ὑγιείας, ὡς εἰκός, γηραιοὶ
τελευτῶντες ἄλλον τοιοῦτον βίον τοῖς ἐκγόνοις παραδώσουσιν.
	 Καὶ ὅς, Εἰ δὲ ὑῶν πόλιν, ὦ Σώκρατες, ἔφη, κατεσκεύαζες, τί ἂν
αὐτὰς ἄλλο ἢ ταῦτα ἐχόρταζες;
	 Ἀλλὰ πῶς χρή, ἦν δ' ἐγώ, ὦ Γλαύκων;
	 Ἅπερ νομίζεται, ἔφη· ἐπί τε κλινῶν κατακεῖσθαι οἶμαι τοὺς
μέλλοντας μὴ ταλαιπωρεῖσθαι, καὶ ἀπὸ τραπεζῶν [372e]
δειπνεῖν, καὶ ὄψα ἅπερ καὶ οἱ νῦν ἔχουσι καὶ τραγήματα.
	 Εἶεν, ἦν δ' ἐγώ· μανθάνω. οὐ πόλιν, ὡς ἔοικε, σκοποῦμεν μόνον
ὅπως γίγνεται, ἀλλὰ καὶ τρυφῶσαν πόλιν. ἴσως οὖν οὐδὲ κακῶς ἔχει·
σκοποῦντες γὰρ καὶ τοιαύτην τάχ' ἂν κατίδοιμεν τήν τε δικαιοσύνην καὶ
ἀδικίαν ὅπηι ποτὲ ταῖς πόλεσιν ἐμφύονται. ἡ μὲν οὖν ἀληθινὴ πόλις δοκεῖ
μοι εἶναι ἣν διεληλύθαμεν, ὥσπερ ὑγιής τις· εἰ δ' αὖ βούλεσθε, καὶ
φλεγμαίνουσαν πόλιν θεωρήσωμεν· οὐδὲν ἀποκωλύει. ταῦτα γὰρ δή τισιν, ὡς
δοκεῖ, [373a] οὐκ ἐξαρκέσει, οὐδὲ αὕτη ἡ δίαιτα, ἀλλὰ
κλῖναί τε προσέσονται καὶ τράπεζαι καὶ τἆλλα σκεύη, καὶ ὄψα δὴ καὶ μύρα
καὶ θυμιάματα καὶ ἑταῖραι καὶ πέμματα, καὶ ἕκαστα τούτων παντοδαπά. καὶ
δὴ καὶ ἃ τὸ πρῶτον ἐλέγομεν οὐκέτι τἀναγκαῖα θετέον, οἰκίας τε καὶ
ἱμάτια καὶ ὑποδήματα, ἀλλὰ τήν τε ζωγραφίαν κινητέον καὶ τὴν ποικιλίαν,
καὶ χρυσὸν καὶ ἐλέφαντα καὶ πάντα τὰ τοιαῦτα κτητέον. ἦ γάρ;
	 Ναί, [373b] ἔφη.
	 Οὐκοῦν μείζονά τε αὖ τὴν πόλιν δεῖ ποιεῖν· ἐκείνη γὰρ ἡ ὑγιεινὴ
οὐκέτι ἱκανή, ἀλλ' ἤδη ὄγκου ἐμπληστέα καὶ πλήθους, ἃ οὐκέτι τοῦ
ἀναγκαίου ἕνεκά ἐστιν ἐν ταῖς πόλεσιν, οἷον οἵ τε θηρευταὶ πάντες οἵ τε
μιμηταί, πολλοὶ μὲν οἱ περὶ τὰ σχήματά τε καὶ χρώματα, πολλοὶ δὲ οἱ περὶ
μουσικήν, ποιηταί τε καὶ τούτων ὑπηρέται, ῥαψωιδοί, ὑποκριταί, χορευταί,
ἐργολάβοι, σκευῶν τε παντοδαπῶν δημιουργοί, τῶν τε [373c]
ἄλλων καὶ τῶν περὶ τὸν γυναικεῖον κόσμον. καὶ δὴ καὶ διακόνων πλειόνων
δεησόμεθα· ἢ οὐ δοκεῖ δεήσειν παιδαγωγῶν, τιτθῶν, τροφῶν, κομμωτριῶν,
κουρέων, καὶ αὖ ὀψοποιῶν τε καὶ μαγείρων; ἔτι δὲ καὶ συβωτῶν
προσδεησόμεθα· τοῦτο γὰρ ἡμῖν ἐν τῆι προτέραι πόλει οὐκ ἐνῆν· ἔδει γὰρ
οὐδέν· ἐν δὲ ταύτηι καὶ τούτου προσδεήσει. δεήσει δὲ καὶ τῶν ἄλλων
βοσκημάτων παμπόλλων, εἴ τις αὐτὰ ἔδεται· ἦ γάρ;
	 Πῶς γὰρ οὔ;
	 [373d] Οὐκοῦν καὶ ἰατρῶν ἐν χρείαις ἐσόμεθα πολὺ
μᾶλλον οὕτω διαιτώμενοι ἢ ὡς τὸ πρότερον;
	 Πολύ γε.

[14]
	 Καὶ ἡ χώρα γέ που, ἡ τότε ἱκανὴ τρέφειν τοὺς τότε, σμικρὰ δὴ ἐξ
ἱκανῆς ἔσται. ἢ πῶς λέγομεν;
	 Οὕτως, ἔφη.
	 Οὐκοῦν τῆς τῶν πλησίον χώρας ἡμῖν ἀποτμητέον, εἰ μέλλομεν ἱκανὴν
ἕξειν νέμειν τε καὶ ἀροῦν, καὶ ἐκείνοις αὖ τῆς ἡμετέρας, ἐὰν καὶ ἐκεῖνοι
ἀφῶσιν αὑτοὺς ἐπὶ χρημάτων κτῆσιν ἄπειρον, ὑπερβάντες τὸν τῶν ἀναγκαίων
[373e] ὅρον;
	 Πολλὴ ἀνάγκη, ἔφη, ὦ Σώκρατες.
	 Πολεμήσομεν δὴ τὸ μετὰ τοῦτο, ὦ Γλαύκων; ἢ πῶς ἔσται;
	 Οὕτως, ἔφη.
	 Καὶ μηδέν γέ πω λέγωμεν, ἦν δ' ἐγώ, μήτ' εἴ τι κακὸν μήτ' εἰ
ἀγαθὸν ὁ πόλεμος ἐργάζεται, ἀλλὰ τοσοῦτον μόνον, ὅτι πολέμου αὖ γένεσιν
ηὑρήκαμεν, ἐξ ὧν μάλιστα ταῖς πόλεσιν καὶ ἰδίαι καὶ δημοσίαι κακὰ
γίγνεται, ὅταν γίγνηται.
	 Πάνυ μὲν οὖν.
	 Ἔτι δή, ὦ φίλε, μείζονος τῆς πόλεως δεῖ οὔ τι σμικρῶι, ἀλλ' ὅλωι
στρατο[374a]πέδωι, ὃ ἐξελθὸν ὑπὲρ τῆς οὐσίας ἁπάσης καὶ
ὑπὲρ ὧν νυνδὴ ἐλέγομεν διαμαχεῖται τοῖς ἐπιοῦσιν.
	 Τί δέ; ἦ δ' ὅς· αὐτοὶ οὐχ ἱκανοί;
	 Οὔκ, εἰ σύ γε, ἦν δ' ἐγώ, καὶ ἡμεῖς ἅπαντες ὡμολογήσαμεν καλῶς,
ἡνίκα ἐπλάττομεν τὴν πόλιν· ὡμολογοῦμεν δέ που, εἰ μέμνησαι, ἀδύνατον
ἕνα πολλὰς καλῶς ἐργάζεσθαι τέχνας.
	 Ἀληθῆ λέγεις, ἔφη.
	 Τί οὖν; ἦν δ' ἐγώ· ἡ περὶ τὸν πόλεμον [374b] ἀγωνία
οὐ τεχνικὴ δοκεῖ εἶναι;
	 Καὶ μάλα, ἔφη.
	 Ἦ οὖν τι σκυτικῆς δεῖ μᾶλλον κήδεσθαι ἢ πολεμικῆς;
	 Οὐδαμῶς.
	 Ἀλλ' ἄρα τὸν μὲν σκυτοτόμον διεκωλύομεν μήτε γεωργὸν ἐπιχειρεῖν
εἶναι ἅμα μήτε ὑφάντην μήτε οἰκοδόμον ἀλλὰ σκυτοτόμον, ἵνα δὴ ἡμῖν τὸ
τῆς σκυτικῆς ἔργον καλῶς γίγνοιτο, καὶ τῶν ἄλλων ἑνὶ ἑκάστωι ὡσαύτως ἓν
ἀπεδίδομεν, πρὸς ὃ ἐπεφύκει ἕκαστος καὶ ἐφ' ὧι ἔμελλε τῶν ἄλλων σχολὴν
ἄγων [374c] διὰ βίου αὐτὸ ἐργαζόμενος οὐ παριεὶς τοὺς
καιροὺς καλῶς ἀπεργάσεσθαι· τὰ δὲ δὴ περὶ τὸν πόλεμον πότερον οὐ περὶ
πλείστου ἐστὶν εὖ ἀπεργασθέντα; ἢ οὕτω ῥάιδιον, ὥστε καὶ γεωργῶν τις ἅμα
πολεμικὸς ἔσται καὶ σκυτοτομῶν καὶ ἄλλην τέχνην ἡντινοῦν ἐργαζόμενος,
πεττευτικὸς δὲ ἢ κυβευτικὸς ἱκανῶς οὐδ' ἂν εἷς γένοιτο μὴ αὐτὸ τοῦτο ἐκ
παιδὸς ἐπιτηδεύων, ἀλλὰ παρέργωι χρώμενος; καὶ ἀσπίδα μὲν λαβὼν
[374d] ἤ τι ἄλλο τῶν πολεμικῶν ὅπλων τε καὶ ὀργάνων
αὐθημερὸν ὁπλιτικῆς ἤ τινος ἄλλης μάχης τῶν κατὰ πόλεμον ἱκανὸς ἔσται
ἀγωνιστής, τῶν δὲ ἄλλων ὀργάνων οὐδὲν οὐδένα δημιουργὸν οὐδὲ ἀθλητὴν
ληφθὲν ποιήσει, οὐδ' ἔσται χρήσιμον τῶι μήτε τὴν ἐπιστήμην ἑκάστου
λαβόντι μήτε τὴν μελέτην ἱκανὴν παρασχομένωι;
	 Πολλοῦ γὰρ ἄν, ἦ δ' ὅς, τὰ ὄργανα ἦν ἄξια.

[15]
	 Οὐκοῦν, ἦν δ' ἐγώ, ὅσωι μέγιστον τὸ τῶν φυλάκων
[374e] ἔργον, τοσούτωι σχολῆς τε τῶν ἄλλων πλείστης ἂν εἴη
καὶ αὖ τέχνης τε καὶ ἐπιμελείας μεγίστης δεόμενον.
	 Οἶμαι ἔγωγε, ἦ δ' ὅς.
	 Ἆρ' οὖν οὐ καὶ φύσεως ἐπιτηδείας εἰς αὐτὸ τὸ ἐπιτήδευμα;
	 Πῶς δ' οὔ;
	 Ἡμέτερον δὴ ἔργον ἂν εἴη, ὡς ἔοικεν, εἴπερ οἷοί τ' ἐσμέν,
ἐκλέξασθαι τίνες τε καὶ ποῖαι φύσεις ἐπιτήδειαι εἰς πόλεως φυλακήν.
	 Ἡμέτερον μέντοι.
	 Μὰ Δία, ἦν δ' ἐγώ, οὐκ ἄρα φαῦλον πρᾶγμα ἠράμεθα· ὅμως δὲ οὐκ
ἀποδειλιατέον, ὅσον γ' ἂν δύναμις παρείκηι.
	 [375a] Οὐ γὰρ οὖν, ἔφη.
	 Οἴει οὖν τι, ἦν δ' ἐγώ, διαφέρειν φύσιν γενναίου σκύλακος εἰς
φυλακὴν νεανίσκου εὐγενοῦς;
	 Τὸ ποῖον λέγεις;
	 Οἷον ὀξύν τέ που δεῖ αὐτοῖν ἑκάτερον εἶναι πρὸς αἴσθησιν καὶ
ἐλαφρὸν πρὸς τὸ αἰσθανόμενον διωκάθειν, καὶ ἰσχυρὸν αὖ, ἐὰν δέηι ἑλόντα
διαμάχεσθαι.
	 Δεῖ γὰρ οὖν, ἔφη, πάντων τούτων.
	 Καὶ μὴν ἀνδρεῖόν γε, εἴπερ εὖ μαχεῖται.
	 Πῶς δ' οὔ;
	 Ἀνδρεῖος δὲ εἶναι ἆρα ἐθελήσει ὁ μὴ θυμοειδὴς εἴτε ἵππος εἴτε κύων
ἢ ἄλλο ὁτιοῦν ζῶιον; ἢ [375b] οὐκ ἐννενόηκας ὡς ἄμαχόν τε
καὶ ἀνίκητον θυμός, οὗ παρόντος ψυχὴ πᾶσα πρὸς πάντα ἄφοβός τέ ἐστι καὶ
ἀήττητος;
	 Ἐννενόηκα.
	 Τὰ μὲν τοίνυν τοῦ σώματος οἷον δεῖ τὸν φύλακα εἶναι, δῆλα.
	 Ναί.
	 Καὶ μὴν καὶ τὰ τῆς ψυχῆς, ὅτι γε θυμοειδῆ.
	 Καὶ τοῦτο.
	 Πῶς οὖν, ἦν δ' ἐγώ, ὦ Γλαύκων, οὐκ ἄγριοι ἀλλήλοις τε ἔσονται καὶ
τοῖς ἄλλοις πολίταις, ὄντες τοιοῦτοι τὰς φύσεις;
	 Μὰ Δία, ἦ δ' ὅς, οὐ ῥαιδίως.
	 Ἀλλὰ μέντοι δεῖ γε πρὸς μὲν [375c] τοὺς οἰκείους
πράιους αὐτοὺς εἶναι, πρὸς δὲ τοὺς πολεμίους χαλεπούς· εἰ δὲ μή, οὐ
περιμενοῦσιν ἄλλους σφᾶς διολέσαι, ἀλλ' αὐτοὶ φθήσονται αὐτὸ
δράσαντες.
	 Ἀληθῆ, ἔφη.
	 Τί οὖν, ἦν δ' ἐγώ, ποιήσομεν; πόθεν ἅμα πρᾶιον καὶ μεγαλόθυμον
ἦθος εὑρήσομεν; ἐναντία γάρ που θυμοειδεῖ πραιεῖα φύσις.
	 Φαίνεται.
	 Ἀλλὰ μέντοι τούτων γε ὁποτέρου ἂν στέρηται, φύλαξ ἀγαθὸς οὐ μὴ
γένηται· ταῦτα δὲ ἀδυνάτοις ἔοικεν, καὶ οὕτω δὴ [375d]
συμβαίνει ἀγαθὸν φύλακα ἀδύνατον γενέσθαι.
	 Κινδυνεύει, ἔφη.
	 Καὶ ἐγὼ ἀπορήσας τε καὶ ἐπισκεψάμενος τὰ ἔμπροσθεν, Δικαίως γε, ἦν
δ' ἐγώ, ὦ φίλε, ἀποροῦμεν· ἧς γὰρ προυθέμεθα εἰκόνος ἀπελείφθημεν.
	 Πῶς λέγεις;
	 Οὐκ ἐννενοήκαμεν ὅτι εἰσὶν ἄρα φύσεις οἵας ἡμεῖς οὐκ ὠιήθημεν,
ἔχουσαι τἀναντία ταῦτα.
	 Ποῦ δή;
	 Ἴδοι μὲν ἄν τις καὶ ἐν ἄλλοις ζώιοις, οὐ μεντἂν ἥκιστα ἐν ὧι ἡμεῖς
παρεβάλλομεν τῶι φύλακι. [375e] οἶσθα γάρ που τῶν γενναίων
κυνῶν, ὅτι τοῦτο φύσει αὐτῶν τὸ ἦθος, πρὸς μὲν τοὺς συνήθεις τε καὶ
γνωρίμους ὡς οἷόν τε πραιοτάτους εἶναι, πρὸς δὲ τοὺς ἀγνῶτας
τοὐναντίον.
	 Οἶδα μέντοι.
	 Τοῦτο μὲν ἄρα, ἦν δ' ἐγώ, δυνατόν, καὶ οὐ παρὰ φύσιν ζητοῦμεν
τοιοῦτον εἶναι τὸν φύλακα.
	 Οὐκ ἔοικεν.

[16]
	 Ἆρ' οὖν σοι δοκεῖ ἔτι τοῦδε προσδεῖσθαι ὁ φυλακικὸς ἐσόμενος,
πρὸς τῶι θυμοειδεῖ ἔτι προσγενέσθαι φιλόσοφος τὴν φύσιν;
	 Πῶς δή; ἔφη· οὐ γὰρ [376a] ἐννοῶ.
	 Καὶ τοῦτο, ἦν δ' ἐγώ, ἐν τοῖς κυσὶν κατόψει, ὃ καὶ ἄξιον θαυμάσαι
τοῦ θηρίου.
	 Τὸ ποῖον;
	 Ὅτι ὃν μὲν ἂν ἴδηι ἀγνῶτα, χαλεπαίνει, οὐδὲ ἓν κακὸν προπεπονθώς·
ὃν δ' ἂν γνώριμον, ἀσπάζεται, κἂν μηδὲν πώποτε ὑπ' αὐτοῦ ἀγαθὸν
πεπόνθηι. ἢ οὔπω τοῦτο ἐθαύμασας;
	 Οὐ πάνυ, ἔφη, μέχρι τούτου προσέσχον τὸν νοῦν· ὅτι δέ που δρᾶι
ταῦτα, δῆλον.
	 Ἀλλὰ μὴν κομψόν γε φαίνεται τὸ πάθος αὐτοῦ τῆς φύσεως
[376b] καὶ ὡς ἀληθῶς φιλόσοφον.
	 Πῆι δή;
	 Ἧι, ἦν δ' ἐγώ, ὄψιν οὐδενὶ ἄλλωι φίλην καὶ ἐχθρὰν διακρίνει ἢ τῶι
τὴν μὲν καταμαθεῖν, τὴν δὲ ἀγνοῆσαι. καίτοι πῶς οὐκ ἂν φιλομαθὲς εἴη
συνέσει τε καὶ ἀγνοίαι ὁριζόμενον τό τε οἰκεῖον καὶ τὸ ἀλλότριον;
	 Οὐδαμῶς, ἦ δ' ὅς, ὅπως οὔ.
	 Ἀλλὰ μέντοι, εἶπον ἐγώ, τό γε φιλομαθὲς καὶ φιλόσοφον ταὐτόν;
	 Ταὐτὸν γάρ, ἔφη.
	 Οὐκοῦν θαρροῦντες τιθῶμεν καὶ ἐν ἀνθρώπωι, εἰ μέλλει πρὸς τοὺς
οἰκείους καὶ γνωρίμους [376c] πρᾶιός τις ἔσεσθαι, φύσει
φιλόσοφον καὶ φιλομαθῆ αὐτὸν δεῖν εἶναι;
	 Τιθῶμεν, ἔφη.
	 Φιλόσοφος δὴ καὶ θυμοειδὴς καὶ ταχὺς καὶ ἰσχυρὸς ἡμῖν τὴν φύσιν
ἔσται ὁ μέλλων καλὸς κἀγαθὸς ἔσεσθαι φύλαξ πόλεως.
	 Παντάπασι μὲν οὖν, ἔφη.
	 Οὗτος μὲν δὴ ἂν οὕτως ὑπάρχοι. θρέψονται δὲ δὴ ἡμῖν οὗτοι καὶ
παιδευθήσονται τίνα τρόπον; καὶ ἆρά τι προὔργου ἡμῖν ἐστιν αὐτὸ σκοποῦσι
[376d] πρὸς τὸ κατιδεῖν οὗπερ ἕνεκα πάντα σκοποῦμεν,
δικαιοσύνην τε καὶ ἀδικίαν τίνα τρόπον ἐν πόλει γίγνεται; ἵνα μὴ ἐῶμεν
ἱκανὸν λόγον ἢ συχνὸν διεξίωμεν.
	 Καὶ ὁ τοῦ Γλαύκωνος ἀδελφός, Πάνυ μὲν οὖν, ἔφη, ἔγωγε προσδοκῶ
προὔργου εἶναι εἰς τοῦτο ταύτην τὴν σκέψιν.
	 Μὰ Δία, ἦν δ' ἐγώ, ὦ φίλε Ἀδείμαντε, οὐκ ἄρα ἀφετέον, οὐδ' εἰ
μακροτέρα τυγχάνει οὖσα.
	 Οὐ γὰρ οὖν.
	 Ἴθι οὖν, ὥσπερ ἐν μύθωι μυθολογοῦντές τε καὶ σχολὴν ἄγοντες λόγωι
παιδεύωμεν [376e] τοὺς ἄνδρας.
	 Ἀλλὰ χρή.

[17]
	 Τίς οὖν ἡ παιδεία; ἢ χαλεπὸν εὑρεῖν βελτίω τῆς ὑπὸ τοῦ πολλοῦ
χρόνου ηὑρημένης; ἔστιν δέ που ἡ μὲν ἐπὶ σώμασι γυμναστική, ἡ δ' ἐπὶ
ψυχῆι μουσική.
	 Ἔστιν γάρ.
	 Ἆρ' οὖν οὐ μουσικῆι πρότερον ἀρξόμεθα παιδεύοντες ἢ
γυμναστικῆι;
	 Πῶς δ' οὔ;
	 Μουσικῆς δ', εἶπον, τιθεῖς λόγους, ἢ οὔ;
	 Ἔγωγε.
	 Λόγων δὲ διττὸν εἶδος, τὸ μὲν ἀληθές, ψεῦδος δ' ἕτερον;
	 Ναί.
	 Παιδευτέον δ' [377a] ἐν ἀμφοτέροις, πρότερον δ' ἐν
τοῖς ψευδέσιν;
	 Οὐ μανθάνω, ἔφη, πῶς λέγεις.
	 Οὐ μανθάνεις, ἦν δ' ἐγώ, ὅτι πρῶτον τοῖς παιδίοις μύθους λέγομεν;
τοῦτο δέ που ὡς τὸ ὅλον εἰπεῖν ψεῦδος, ἔνι δὲ καὶ ἀληθῆ. πρότερον δὲ
μύθοις πρὸς τὰ παιδία ἢ γυμνασίοις χρώμεθα.
	 Ἔστι ταῦτα.
	 Τοῦτο δὴ ἔλεγον, ὅτι μουσικῆς πρότερον ἁπτέον ἢ γυμναστικῆς.
	 Ὀρθῶς, ἔφη.
	 Οὐκοῦν οἶσθ' ὅτι ἀρχὴ παντὸς ἔργου μέγιστον, ἄλλως τε δὴ καὶ νέωι
καὶ ἁπαλῶι [377b] ὁτωιοῦν; μάλιστα γὰρ δὴ τότε πλάττεται,
καὶ ἐνδύεται τύπος ὃν ἄν τις βούληται ἐνσημήνασθαι ἑκάστωι.
	 Κομιδῆι μὲν οὖν.
	 Ἆρ' οὖν ῥαιδίως οὕτω παρήσομεν τοὺς ἐπιτυχόντας ὑπὸ τῶν
ἐπιτυχόντων μύθους πλασθέντας ἀκούειν τοὺς παῖδας καὶ λαμβάνειν ἐν ταῖς
ψυχαῖς ὡς ἐπὶ τὸ πολὺ ἐναντίας δόξας ἐκείναις ἅς, ἐπειδὰν τελεωθῶσιν,
ἔχειν οἰησόμεθα δεῖν αὐτούς;
	 Οὐδ' ὁπωστιοῦν παρήσομεν.
	 Πρῶτον δὴ ἡμῖν, ὡς ἔοικεν, ἐπιστατητέον τοῖς μυθοποιοῖς,
[377c] καὶ ὃν μὲν ἂν καλὸν ποιήσωσιν, ἐγκριτέον, ὃν δ' ἂν
μή, ἀποκριτέον. τοὺς δ' ἐγκριθέντας πείσομεν τὰς τροφούς τε καὶ μητέρας
λέγειν τοῖς παισίν, καὶ πλάττειν τὰς ψυχὰς αὐτῶν τοῖς μύθοις πολὺ μᾶλλον
ἢ τὰ σώματα ταῖς χερσίν· ὧν δὲ νῦν λέγουσι τοὺς πολλοὺς ἐκβλητέον.
	 Ποίους δή; ἔφη.
	 Ἐν τοῖς μείζοσιν, ἦν δ' ἐγώ, μύθοις ὀψόμεθα καὶ τοὺς ἐλάττους.
δεῖ γὰρ δὴ τὸν αὐτὸν τύπον εἶναι καὶ ταὐτὸν δύνασθαι τούς τε μείζους καὶ
[377d] τοὺς ἐλάττους. ἢ οὐκ οἴει;
	 Ἔγωγ', ἔφη· ἀλλ' οὐκ ἐννοῶ οὐδὲ τοὺς μείζους τίνας λέγεις.
	 Οὓς Ἡσίοδός τε, εἶπον, καὶ Ὅμηρος ἡμῖν ἐλεγέτην καὶ οἱ ἄλλοι
ποιηταί. οὗτοι γάρ που μύθους τοῖς ἀνθρώποις ψευδεῖς συντιθέντες ἔλεγόν
τε καὶ λέγουσι.
	 Ποίους δή, ἦ δ' ὅς, καὶ τί αὐτῶν μεμφόμενος λέγεις;
	 Ὅπερ, ἦν δ' ἐγώ, χρὴ καὶ πρῶτον καὶ μάλιστα μέμφεσθαι, ἄλλως τε
καὶ ἐάν τις μὴ καλῶς ψεύδηται.
	  [377e] Τί τοῦτο;
	 Ὅταν εἰκάζηι τις κακῶς τῶι λόγωι, περὶ θεῶν τε καὶ ἡρώων οἷοί
εἰσιν, ὥσπερ γραφεὺς μηδὲν ἐοικότα γράφων οἷς ἂν ὅμοια βουληθῆι
γράψαι.
	 Καὶ γάρ, ἔφη, ὀρθῶς ἔχει τά γε τοιαῦτα μέμφεσθαι. ἀλλὰ πῶς δὴ
λέγομεν καὶ ποῖα;
	 Πρῶτον μέν, ἦν δ' ἐγώ, τὸ μέγιστον καὶ περὶ τῶν μεγίστων ψεῦδος ὁ
εἰπὼν οὐ καλῶς ἐψεύσατο ὡς Οὐρανός τε ἠργάσατο ἅ φησι δρᾶσαι αὐτὸν
Ἡσίοδος, ὅ τε αὖ Κρόνος ὡς ἐτιμωρήσατο αὐτόν. τὰ δὲ δὴ
[378a] τοῦ Κρόνου ἔργα καὶ πάθη ὑπὸ τοῦ ὑέος, οὐδ' ἂν εἰ
ἦν ἀληθῆ ὤιμην δεῖν ῥαιδίως οὕτως λέγεσθαι πρὸς ἄφρονάς τε καὶ νέους,
ἀλλὰ μάλιστα μὲν σιγᾶσθαι, εἰ δὲ ἀνάγκη τις ἦν λέγειν, δι' ἀπορρήτων
ἀκούειν ὡς ὀλιγίστους, θυσαμένους οὐ χοῖρον ἀλλά τι μέγα καὶ ἄπορον
θῦμα, ὅπως ὅτι ἐλαχίστοις συνέβη ἀκοῦσαι.
	 Καὶ γάρ, ἦ δ' ὅς, οὗτοί γε οἱ λόγοι χαλεποί.
	 Καὶ οὐ λεκτέοι γ', ἔφην, ὦ Ἀδείμαντε, [378b] ἐν τῆι
ἡμετέραι πόλει. οὐδὲ λεκτέον νέωι ἀκούοντι ὡς ἀδικῶν τὰ ἔσχατα οὐδὲν ἂν
θαυμαστὸν ποιοῖ, οὐδ' αὖ ἀδικοῦντα πατέρα κολάζων παντὶ τρόπωι, ἀλλὰ
δρώιη ἂν ὅπερ θεῶν οἱ πρῶτοί τε καὶ μέγιστοι.
	 Οὐ μὰ τὸν Δία, ἦ δ' ὅς, οὐδὲ αὐτῶι μοι δοκεῖ ἐπιτήδεια εἶναι
λέγειν.
	 Οὐδέ γε, ἦν δ' ἐγώ, τὸ παράπαν ὡς θεοὶ θεοῖς πολεμοῦσί τε καὶ
ἐπιβουλεύουσι καὶ μάχονται· οὐδὲ γὰρ ἀληθῆ· [378c] εἴ γε
δεῖ ἡμῖν τοὺς μέλλοντας τὴν πόλιν φυλάξειν αἴσχιστον νομίζειν τὸ ῥαιδίως
ἀλλήλοις ἀπεχθάνεσθαι· πολλοῦ δεῖ γιγαντομαχίας τε μυθολογητέον αὐτοῖς
καὶ ποικιλτέον, καὶ ἄλλας ἔχθρας πολλὰς καὶ παντοδαπὰς θεῶν τε καὶ ἡρώων
πρὸς συγγενεῖς τε καὶ οἰκείους αὐτῶν· ἀλλ' εἴ πως μέλλομεν πείσειν ὡς
οὐδεὶς πώποτε πολίτης ἕτερος ἑτέρωι ἀπήχθετο οὐδ' ἔστιν τοῦτο ὅσιον,
τοιαῦτα λεκτέα μᾶλλον πρὸς τὰ παιδία εὐθὺς [378d] καὶ
γέρουσι καὶ γραυσί, καὶ πρεσβυτέροις γιγνομένοις καὶ τοὺς ποιητὰς ἐγγὺς
τούτων ἀναγκαστέον λογοποιεῖν. Ἥρας δὲ δεσμοὺς ὑπὸ ὑέος καὶ Ἡφαίστου
ῥίψεις ὑπὸ πατρός, μέλλοντος τῆι μητρὶ τυπτομένηι ἀμυνεῖν, καὶ θεομαχίας
ὅσας Ὅμηρος πεποίηκεν οὐ παραδεκτέον εἰς τὴν πόλιν, οὔτ' ἐν ὑπονοίαις
πεποιημένας οὔτε ἄνευ ὑπονοιῶν. ὁ γὰρ νέος οὐχ οἷός τε κρίνειν ὅτι τε
ὑπόνοια καὶ ὃ μή, ἀλλ' ἃ ἂν τηλικοῦτος ὢν λάβηι ἐν ταῖς δόξαις
δυσέκνιπτά [378e] τε καὶ ἀμετάστατα φιλεῖ γίγνεσθαι· ὧν δὴ
ἴσως ἕνεκα περὶ παντὸς ποιητέον ἃ πρῶτα ἀκούουσιν ὅτι κάλλιστα
μεμυθολογημένα πρὸς ἀρετὴν ἀκούειν.

[18]
	 Ἔχει γάρ, ἔφη, λόγον. ἀλλ' εἴ τις αὖ καὶ ταῦτα ἐρωτώιη ἡμᾶς,
ταῦτα ἅττα τ' ἐστὶν καὶ τίνες οἱ μῦθοι, τίνας ἂν φαῖμεν;
	 Καὶ ἐγὼ εἶπον· Ὦ Ἀδείμαντε, οὐκ ἐσμὲν ποιηταὶ ἐγώ τε καὶ σὺ ἐν τῶι
παρόντι, [379a] ἀλλ' οἰκισταὶ πόλεως· οἰκισταῖς δὲ τοὺς
μὲν τύπους προσήκει εἰδέναι ἐν οἷς δεῖ μυθολογεῖν τοὺς ποιητάς, παρ'
οὓς ἐὰν ποιῶσιν οὐκ ἐπιτρεπτέον, οὐ μὴν αὐτοῖς γε ποιητέον μύθους.
	 Ὀρθῶς, ἔφη· ἀλλ' αὐτὸ δὴ τοῦτο, οἱ τύποι περὶ θεολογίας τίνες ἂν
εἶεν;
	 Τοιοίδε πού τινες, ἦν δ' ἐγώ· οἷος τυγχάνει ὁ θεὸς ὤν, ἀεὶ δήπου
ἀποδοτέον, ἐάντέ τις αὐτὸν ἐν ἔπεσιν ποιῆι ἐάντε ἐν μέλεσιν ἐάντε ἐν
τραγωιδίαι.
	 Δεῖ γάρ.
	 Οὐκοῦν ἀγαθὸς ὅ γε θεὸς τῶι ὄντι [379b] τε καὶ
λεκτέον οὕτω;
	 Τί μήν;
	 Ἀλλὰ μὴν οὐδέν γε τῶν ἀγαθῶν βλαβερόν· ἦ γάρ;
	 Οὔ μοι δοκεῖ.
	 Ἆρ' οὖν ὃ μὴ βλαβερὸν βλάπτει;
	 Οὐδαμῶς.
	 Ὃ δὲ μὴ βλάπτει κακόν τι ποιεῖ;
	 Οὐδὲ τοῦτο.
	 Ὃ δέ γε μηδὲν κακὸν ποιεῖ οὐδ' ἄν τινος εἴη κακοῦ αἴτιον;
	 Πῶς γάρ;
	 Τί δέ; ὠφέλιμον τὸ ἀγαθόν;
	 Ναί.
	 Αἴτιον ἄρα εὐπραγίας;
	 Ναί.
	 Οὐκ ἄρα πάντων γε αἴτιον τὸ ἀγαθόν, ἀλλὰ τῶν μὲν εὖ ἐχόντων
αἴτιον, τῶν δὲ κακῶν ἀναίτιον.
	 Παντελῶς [379c] γ', ἔφη.
	 Οὐδ' ἄρα, ἦν δ' ἐγώ, ὁ θεός, ἐπειδὴ ἀγαθός, πάντων ἂν εἴη
αἴτιος, ὡς οἱ πολλοὶ λέγουσιν, ἀλλὰ ὀλίγων μὲν τοῖς ἀνθρώποις αἴτιος,
πολλῶν δὲ ἀναίτιος· πολὺ γὰρ ἐλάττω τἀγαθὰ τῶν κακῶν ἡμῖν, καὶ τῶν μὲν
ἀγαθῶν οὐδένα ἄλλον αἰτιατέον, τῶν δὲ κακῶν ἄλλ' ἄττα δεῖ ζητεῖν τὰ
αἴτια, ἀλλ' οὐ τὸν θεόν.
	 Ἀληθέστατα, ἔφη, δοκεῖς μοι λέγειν.
	 Οὐκ ἄρα, ἦν δ' ἐγώ, ἀποδεκτέον οὔτε Ὁμήρου οὔτ' ἄλλου ποιητοῦ
ταύτην [379d] τὴν ἁμαρτίαν περὶ τοὺς θεοὺς ἀνοήτως
ἁμαρτάνοντος καὶ λέγοντος ὡς δοιοί
	             τε πίθοι κατακείαται ἐν Διὸς οὔδει
	 κηρῶν ἔμπλειοι, ὁ μὲν ἐσθλῶν, αὐτὰρ ὃ δειλῶν·
καὶ ὧι μὲν ἂν μείξας ὁ Ζεὺς δῶι ἀμφοτέρων,
	 ἄλλοτε μέν τε κακῶι ὅ γε κύρεται, ἄλλοτε δ' ἐσθλῶι·
ὧι δ' ἂν μή, ἀλλ' ἄκρατα τὰ ἕτερα,
	 τὸν δὲ κακὴ βούβρωστις ἐπὶ χθόνα δῖαν ἐλαύνει·
[379e] οὐδ' ὡς ταμίας ἡμῖν Ζεὺς
	 ἀγαθῶν τε κακῶν τε τέτυκται.
	 [(cf. Hom. Il. 527-32)]

[19]
	Τὴν δὲ τῶν ὅρκων καὶ σπονδῶν σύγχυσιν, ἣν ὁ Πάνδαρος συνέχεεν, ἐάν
τις φῆι δι' Ἀθηνᾶς τε καὶ Διὸς γεγονέναι, οὐκ ἐπαινεσόμεθα, οὐδὲ θεῶν
ἔριν τε καὶ κρί[380a]σιν διὰ Θέμιτός τε καὶ Διός, οὐδ'
αὖ, ὡς Αἰσχύλος λέγει, ἐατέον ἀκούειν τοὺς νέους, ὅτι
	          θεὸς μὲν αἰτίαν φύει βροτοῖς,
	 ὅταν κακῶσαι δῶμα παμπήδην θέληι.
	 [(Aisch. Niobe, fr. 156)]
	Ἀλλ' ἐάν τις ποιῆι ἐν οἷς ταῦτα τὰ ἰαμβεῖα ἔνεστιν, τὰ τῆς Νιόβης
πάθη, ἢ τὰ Πελοπιδῶν ἢ τὰ Τρωικὰ ἤ τι ἄλλο τῶν τοιούτων, ἢ οὐ θεοῦ ἔργα
ἐατέον αὐτὰ λέγειν, ἢ εἰ θεοῦ, ἐξευρετέον αὐτοῖς σχεδὸν ὃν νῦν ἡμεῖς
λόγον ζητοῦμεν, καὶ λεκτέον ὡς ὁ μὲν θεὸς δίκαιά τε καὶ ἀγαθὰ
[380b] ἠργάζετο, οἱ δὲ ὠνίναντο κολαζόμενοι· ὡς δὲ ἄθλιοι
μὲν οἱ δίκην διδόντες, ἦν δὲ δὴ ὁ δρῶν ταῦτα θεός, οὐκ ἐατέον λέγειν τὸν
ποιητήν. ἀλλ' εἰ μὲν ὅτι ἐδεήθησαν κολάσεως λέγοιεν ὡς ἄθλιοι οἱ κακοί,
διδόντες δὲ δίκην ὠφελοῦντο ὑπὸ τοῦ θεοῦ, ἐατέον· κακῶν δὲ αἴτιον φάναι
θεόν τινι γίγνεσθαι ἀγαθὸν ὄντα, διαμαχετέον παντὶ τρόπωι μήτε τινὰ
λέγειν ταῦτα ἐν τῆι αὑτοῦ πόλει, εἰ μέλλει εὐνομήσεσθαι, μήτε τινὰ
ἀκούειν, μήτε νεώτερον [380c] μήτε πρεσβύτερον, μήτ' ἐν
μέτρωι μήτε ἄνευ μέτρου μυθολογοῦντα, ὡς οὔτε ὅσια ἂν λεγόμενα εἰ
λέγοιτο, οὔτε σύμφορα ἡμῖν οὔτε σύμφωνα αὐτὰ αὑτοῖς.
	 Σύμψηφός σοί εἰμι, ἔφη, τούτου τοῦ νόμου, καί μοι ἀρέσκει.
	 Οὗτος μὲν τοίνυν, ἦν δ' ἐγώ, εἷς ἂν εἴη τῶν περὶ θεοὺς νόμων τε
καὶ τύπων, ἐν ὧι δεήσει τούς τε λέγοντας λέγειν καὶ τοὺς ποιοῦντας
ποιεῖν, μὴ πάντων αἴτιον τὸν θεὸν ἀλλὰ τῶν ἀγαθῶν.
	 Καὶ μάλ', ἔφη, ἀπόχρη.
	 Τί δὲ δὴ [380d] ὁ δεύτερος ὅδε; ἆρα γόητα τὸν θεὸν
οἴει εἶναι καὶ οἷον ἐξ ἐπιβουλῆς φαντάζεσθαι ἄλλοτε ἐν ἄλλαις ἰδέαις
τοτὲ μὲν αὐτὸν γιγνόμενον, [καὶ] ἀλλάττοντα τὸ αὑτοῦ εἶδος εἰς πολλὰς
μορφάς, τοτὲ δὲ ἡμᾶς ἀπατῶντα καὶ ποιοῦντα περὶ αὑτοῦ τοιαῦτα δοκεῖν, ἢ
ἁπλοῦν τε εἶναι καὶ πάντων ἥκιστα τῆς ἑαυτοῦ ἰδέας ἐκβαίνειν;
	 Οὐκ ἔχω, ἔφη, νῦν γε οὕτως εἰπεῖν.
	 Τί δὲ τόδε; οὐκ ἀνάγκη, εἴπερ τι ἐξίσταιτο τῆς αὑτοῦ ἰδέας, ἢ αὐτὸ
ὑφ' ἑαυτοῦ μεθίστασθαι [380e] ἢ ὑπ' ἄλλου;
	 Ἀνάγκη.
	 Οὐκοῦν ὑπὸ μὲν ἄλλου τὰ ἄριστα ἔχοντα ἥκιστα ἀλλοιοῦταί τε καὶ
κινεῖται; οἷον σῶμα ὑπὸ σιτίων τε καὶ ποτῶν καὶ πόνων, καὶ πᾶν φυτὸν ὑπὸ
εἱλήσεών τε καὶ ἀνέμων καὶ τῶν τοιούτων παθημάτων, οὐ τὸ ὑγιέστατον καὶ
ἰσχυρότατον ἥκιστα [381a] ἀλλοιοῦται;
	 Πῶς δ' οὔ;
	 Ψυχὴν δὲ οὐ τὴν ἀνδρειοτάτην καὶ φρονιμωτάτην ἥκιστ' ἄν τι ἔξωθεν
πάθος ταράξειέν τε καὶ ἀλλοιώσειεν;
	 Ναί.
	 Καὶ μήν που καὶ τά γε σύνθετα πάντα σκεύη τε καὶ οἰκοδομήματα καὶ
ἀμφιέσματα κατὰ τὸν αὐτὸν λόγον τὰ εὖ εἰργασμένα καὶ εὖ ἔχοντα ὑπὸ
χρόνου τε καὶ τῶν ἄλλων παθημάτων ἥκιστα ἀλλοιοῦται.
	 Ἔστι δὴ ταῦτα.
	 Πᾶν δὴ τὸ καλῶς ἔχον ἢ φύσει ἢ [381b] τέχνηι ἢ
ἀμφοτέροις ἐλαχίστην μεταβολὴν ὑπ' ἄλλου ἐνδέχεται.
	 Ἔοικεν.
	 Ἀλλὰ μὴν ὁ θεός γε καὶ τὰ τοῦ θεοῦ πάντηι ἄριστα ἔχει.
	 Πῶς δ' οὔ;
	 Ταύτηι μὲν δὴ ἥκιστα ἂν πολλὰς μορφὰς ἴσχοι ὁ θεός.
	 Ἥκιστα δῆτα.

[20]
	 Ἀλλ' ἆρα αὐτὸς αὑτὸν μεταβάλλοι ἂν καὶ ἀλλοιοῖ;
	 Δῆλον, ἔφη, ὅτι, εἴπερ ἀλλοιοῦται.
	 Πότερον οὖν ἐπὶ τὸ βέλτιόν τε καὶ κάλλιον μεταβάλλει ἑαυτὸν ἢ ἐπὶ
τὸ χεῖρον καὶ τὸ αἴσχιον ἑαυτοῦ;
	 Ἀνάγκη, ἔφη, ἐπὶ τὸ χεῖρον, εἴπερ ἀλλοιοῦται· [381c]
οὐ γάρ που ἐνδεᾶ γε φήσομεν τὸν θεὸν κάλλους ἢ ἀρετῆς εἶναι.
	 Ὀρθότατα, ἦν δ' ἐγώ, λέγεις. καὶ οὕτως ἔχοντος δοκεῖ ἄν τίς σοι,
ὦ Ἀδείμαντε, ἑκὼν αὑτὸν χείρω ποιεῖν ὁπηιοῦν ἢ θεῶν ἢ ἀνθρώπων;
	 Ἀδύνατον, ἔφη.
	 Ἀδύνατον ἄρα, ἔφην, καὶ θεῶι ἐθέλειν αὑτὸν ἀλλοιοῦν, ἀλλ' ὡς
ἔοικε, κάλλιστος καὶ ἄριστος ὢν εἰς τὸ δυνατὸν ἕκαστος αὐτῶν μένει ἀεὶ
ἁπλῶς ἐν τῆι αὑτοῦ μορφῆι.
	 Ἅπασα, ἔφη, ἀνάγκη ἔμοιγε δοκεῖ.
	 Μηδεὶς ἄρα, [381d] ἦν δ' ἐγώ, ὦ ἄριστε, λεγέτω ἡμῖν
τῶν ποιητῶν, ὡς
	          θεοὶ ξείνοισιν ἐοικότες ἀλλοδαποῖσι,
	 παντοῖοι τελέθοντες, ἐπιστρωφῶσι πόληας·
	 [(Hom. Od. XVII, 485-86)]
μηδὲ Πρωτέως καὶ Θέτιδος καταψευδέσθω μηδείς, μηδ' ἐν τραγωιδίαις μηδ'
ἐν τοῖς ἄλλοις ποιήμασιν εἰσαγέτω Ἥραν ἠλλοιωμένην, ὡς ἱέρειαν
ἀγείρουσαν
	 Ἰνάχου Ἀργείου ποταμοῦ παισὶν βιοδώροις·
	 [(Aisch. Xantriai, fr. 168)]
καὶ ἄλλα [381e] τοιαῦτα πολλὰ μὴ ἡμῖν ψευδέσθων. μηδ' αὖ
ὑπὸ τούτων ἀναπειθόμεναι αἱ μητέρες τὰ παιδία ἐκδειματούντων, λέγουσαι
τοὺς μύθους κακῶς, ὡς ἄρα θεοί τινες περιέρχονται νύκτωρ πολλοῖς ξένοις
καὶ παντοδαποῖς ἰνδαλλόμενοι, ἵνα μὴ ἅμα μὲν εἰς θεοὺς βλασφημῶσιν, ἅμα
δὲ τοὺς παῖδας ἀπεργάζωνται δειλοτέρους.
	 Μὴ γάρ, ἔφη.
	 Ἀλλ' ἆρα, ἦν δ' ἐγώ, αὐτοὶ μὲν οἱ θεοί εἰσιν οἷοι μὴ
μεταβάλλειν, ἡμῖν δὲ ποιοῦσιν δοκεῖν σφᾶς παντοδαποὺς φαίνεσθαι,
ἐξαπατῶντες καὶ γοητεύοντες;
	 Ἴσως, ἔφη.
	 Τί δέ; ἦν δ' ἐγώ· ψεύδεσθαι [382a] θεὸς ἐθέλοι ἂν ἢ
λόγωι ἢ ἔργωι φάντασμα προτείνων;
	 Οὐκ οἶδα, ἦ δ' ὅς.
	 Οὐκ οἶσθα, ἦν δ' ἐγώ, ὅτι τό γε ὡς ἀληθῶς ψεῦδος, εἰ οἷόν τε
τοῦτο εἰπεῖν, πάντες θεοί τε καὶ ἄνθρωποι μισοῦσιν;
	 Πῶς, ἔφη, λέγεις;
	 Οὕτως, ἦν δ' ἐγώ, ὅτι τῶι κυριωτάτωι που ἑαυτῶν ψεύδεσθαι καὶ
περὶ τὰ κυριώτατα οὐδεὶς ἑκὼν ἐθέλει, ἀλλὰ πάντων μάλιστα φοβεῖται ἐκεῖ
αὐτὸ κεκτῆσθαι.
	 Οὐδὲ νῦν πω, ἦ δ' ὅς, μανθάνω.
	 Οἴει γάρ τί με, ἔφην, [382b] σεμνὸν λέγειν· ἐγὼ δὲ
λέγω ὅτι τῆι ψυχῆι περὶ τὰ ὄντα ψεύδεσθαί τε καὶ ἐψεῦσθαι καὶ ἀμαθῆ
εἶναι καὶ ἐνταῦθα ἔχειν τε καὶ κεκτῆσθαι τὸ ψεῦδος πάντες ἥκιστα ἂν
δέξαιντο, καὶ μισοῦσι μάλιστα αὐτὸ ἐν τῶι τοιούτωι.
	 Πολύ γε, ἔφη.
	 Ἀλλὰ μὴν ὀρθότατά γ' ἄν, ὃ νυνδὴ ἔλεγον, τοῦτο ὡς ἀληθῶς ψεῦδος
καλοῖτο, ἡ ἐν τῆι ψυχῆι ἄγνοια ἡ τοῦ ἐψευσμένου· ἐπεὶ τό γε ἐν τοῖς
λόγοις μίμημά τι τοῦ ἐν τῆι ψυχῆι ἐστὶν παθήματος καὶ ὕστερον γεγονὸς
[382c] εἴδωλον, οὐ πάνυ ἄκρατον ψεῦδος. ἢ οὐχ οὕτω;
	 Πάνυ μὲν οὖν.

[21]
	 Τὸ μὲν δὴ τῶι ὄντι ψεῦδος οὐ μόνον ὑπὸ θεῶν ἀλλὰ καὶ ὑπ' ἀνθρώπων
μισεῖται.
	 Δοκεῖ μοι.
	 Τί δὲ δὴ τὸ ἐν τοῖς λόγοις [ψεῦδοσ]; πότε καὶ τῶι χρήσιμον, ὥστε
μὴ ἄξιον εἶναι μίσους; ἆρ' οὐ πρός τε τοὺς πολεμίους καὶ τῶν καλουμένων
φίλων, ὅταν διὰ μανίαν ἤ τινα ἄνοιαν κακόν τι ἐπιχειρῶσιν πράττειν, τότε
ἀποτροπῆς ἕνεκα ὡς φάρμακον χρήσιμον γίγνεται; καὶ ἐν αἷς νῦν
[382d] δὴ ἐλέγομεν ταῖς μυθολογίαις, διὰ τὸ μὴ εἰδέναι
ὅπηι τἀληθὲς ἔχει περὶ τῶν παλαιῶν, ἀφομοιοῦντες τῶι ἀληθεῖ τὸ ψεῦδος
ὅτι μάλιστα, οὕτω χρήσιμον ποιοῦμεν;
	 Καὶ μάλα, ἦ δ' ὅς, οὕτως ἔχει.
	 Κατὰ τί δὴ οὖν τούτων τῶι θεῶι τὸ ψεῦδος χρήσιμον; πότερον διὰ τὸ
μὴ εἰδέναι τὰ παλαιὰ ἀφομοιῶν ἂν ψεύδοιτο;
	 Γελοῖον μεντἂν εἴη, ἔφη.
	 Ποιητὴς μὲν ἄρα ψευδὴς ἐν θεῶι οὐκ ἔνι.
	 Οὔ μοι δοκεῖ.
	 Ἀλλὰ δεδιὼς τοὺς ἐχθροὺς [382e] ψεύδοιτο;
	 Πολλοῦ γε δεῖ.
	 Ἀλλὰ δι' οἰκείων ἄνοιαν ἢ μανίαν;
	 Ἀλλ' οὐδείς, ἔφη, τῶν ἀνοήτων καὶ μαινομένων θεοφιλής.
	 Οὐκ ἄρα ἔστιν οὗ ἕνεκα ἂν θεὸς ψεύδοιτο.
	 Οὐκ ἔστιν.
	 Πάντηι ἄρα ἀψευδὲς τὸ δαιμόνιόν τε καὶ τὸ θεῖον.
	 Παντάπασι μὲν οὖν, ἔφη.
	 Κομιδῆι ἄρα ὁ θεὸς ἁπλοῦν καὶ ἀληθὲς ἔν τε ἔργωι καὶ λόγωι, καὶ
οὔτε αὐτὸς μεθίσταται οὔτε ἄλλους ἐξαπατᾶι, οὔτε κατὰ φαντασίας οὔτε
κατὰ λόγους οὔτε κατὰ σημείων πομπάς, οὔθ' ὕπαρ οὐδ' ὄναρ.
	 [383a] Οὕτως, ἔφη, ἔμοιγε καὶ αὐτῶι φαίνεται σοῦ
λέγοντος.
	 Συγχωρεῖς ἄρα, ἔφην, τοῦτον δεύτερον τύπον εἶναι ἐν ὧι δεῖ περὶ
θεῶν καὶ λέγειν καὶ ποιεῖν, ὡς μήτε αὐτοὺς γόητας ὄντας τῶι μεταβάλλειν
ἑαυτοὺς μήτε ἡμᾶς ψεύδεσι παράγειν ἐν λόγωι ἢ ἐν ἔργωι;
	 Συγχωρῶ.
	 Πολλὰ ἄρα Ὁμήρου ἐπαινοῦντες, ἀλλὰ τοῦτο οὐκ ἐπαινεσόμεθα, τὴν τοῦ
ἐνυπνίου πομπὴν ὑπὸ Διὸς τῶι Ἀγαμέμνονι· οὐδὲ Αἰσχύλου, ὅταν φῆι ἡ Θέτις
τὸν Ἀπόλλω ἐν τοῖς αὑτῆς [383b] γάμοις ἄιδοντα
	 ἐνδατεῖσθαι τὰς ἑὰς εὐπαιδίας
	 νόσων τ' ἀπείρους καὶ μακραίωνας βίους,
	 ξύμπαντά τ' εἰπὼν θεοφιλεῖς ἐμὰς τύχας
	 παιᾶν' ἐπηυφήμησεν, εὐθυμῶν ἐμέ.
	 κἀγὼ τὸ Φοίβου θεῖον ἀψευδὲς στόμα
	 ἤλπιζον εἶναι, μαντικῆι βρύον τέχνηι·
	 ὁ δ', αὐτὸς ὑμνῶν, αὐτὸς ἐν θοίνηι παρών,
	 αὐτὸς τάδ' εἰπών, αὐτός ἐστιν ὁ κτανὼν
	 τὸν παῖδα τὸν ἐμόν.
	 [(Aisch. fr. 350)]
	 [383c] Ὅταν τις τοιαῦτα λέγηι περὶ θεῶν,
χαλεπανοῦμέν τε καὶ χορὸν οὐ δώσομεν, οὐδὲ τοὺς διδασκάλους ἐάσομεν ἐπὶ
παιδείαι χρῆσθαι τῶν νέων, εἰ μέλλουσιν ἡμῖν οἱ φύλακες θεοσεβεῖς τε καὶ
θεῖοι γίγνεσθαι, καθ' ὅσον ἀνθρώπωι ἐπὶ πλεῖστον οἷόν τε.
	 Παντάπασιν, ἔφη, ἔγωγε τοὺς τύπους τούτους συγχωρῶ, καὶ ὡς νόμοις
ἂν χρώιμην.
